赠羊长史·并序
魏晋
陶渊明
左军羊长史，衔使秦川，作此与之。
愚生三季后，慨然念黄虞。
得知千载上，正赖古人书。
圣贤留余迹，事事在中都。
岂忘游心目？关河不可逾。
九域甫已一，逝将理舟舆。
闻君当先迈，负疴不获俱。
路若经商山，为我少踌躇。
多谢绮与甪，精爽今何如？
紫芝谁复采？深谷久应芜。
驷马无贳患，贫贱有交娱。
清谣结心曲，人乖运见疏。
拥怀累代下，言尽意不舒。
