石将军战场歌
明代
李梦阳
清风店南逢父老，告我己巳年间事；
店北犹存古战场，遗镞尚带勤王字。
忆昔蒙尘实惨怛，反覆势如风雨至；
紫荆关头昼吹角，杀气军声满幽朔。
胡儿饮马彰义门，烽火夜照燕山云；
内有于尚书，外有石将军。
石家官军若雷电，天清野旷来酣战；
朝廷既失紫荆关，吾民岂保清风店。
牵爷负子无处逃，哭声震天风怒号；
儿女牀头伏鼓角，野人屋上看旌旄。
将军此时挺戈出，杀敌不异草与蒿；
追北归来血洗刀，白日不动苍天高。
万里烟尘一剑扫，父子英雄古来少；
单于痛哭倒马关，羯奴半死飞狐道。
处处惧声噪鼓旗，家家牛酒犒王师；
应迫汉室嫖姚将，还忆唐家郭子仪。
沈吟此事六十春，此地经过泪满巾；
黄云落日古骨白，沙砾惨淡愁行人。
行人来折战场柳，下马坐望居庸口。
却忆千官迎驾初，千乘万骑下皇都；
乾坤得见中兴主，杀伐重闻载造图。
姓名应勒云台上，如此战功天下无！
呜呼战功今已无，安得再生此辈西备胡。
