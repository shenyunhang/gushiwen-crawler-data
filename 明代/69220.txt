梦中得“百年那得更百年，今日还须爱今日。”
明代
王世贞
化人宫中百事无，道书一卷酒一壶；
枝头黄乌听作曲，西山白云看作图。
朝爱朝暾上东岫，夕映夕阳映东牖；
任他故人不通谒，任他朝事不挂口。
偶然案头余酒杯，偶然蹑履山僧来；
自斟自醉当自去，礼岂设为我辈哉!
昨夜懵腾意超忽，寐时得语醒时述：
百年那得更百年，今日还须爱今日。
纵能拂衣归故山，农耕社稷亦不闲；
何如且会此中趣，别有生涯天地间。
