湘月·壬申夏泛舟西湖述怀有赋时予别杭州盖十年矣
清代
龚自珍
壬申夏，泛舟西湖，述怀有赋，时予别杭州盖十年矣
天风吹我，堕湖山一角，果然清丽。
曾是东华生小客，回首苍茫无际。
屠狗功名，雕龙文卷，岂是平生意。
乡亲苏小，定应笑我非计。  
才见一抹斜阳，半堤香草，顿惹清愁起。
罗袜音尘何处觅，渺渺予怀孤寄。
怨去吹箫，狂来说剑，两样销魂味。
两般春梦，橹声荡入云水。 
