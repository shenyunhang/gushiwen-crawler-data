蝶恋花（四首）
清代
庄棫
城上斜阳依碧树。
门外斑骓，见了还相顾。
玉勒珠鞭何处住？
回头不觉天将暮。
风里馀花都散去。
不省分开，何日能重遇？
凝睇窥君君莫误，几多心事从君诉。
百丈游丝牵别院。
行到门前，忽见韦郎面。
欲待回身钗乍颤，近前却喜无人见。
握手匆匆难久恋。
还怕人知，但弄团团扇。
强得分开心暗战，归时莫把朱颜变。
绿树阴阴晴昼午。
过了残春，红萼谁为主？
宛转花旖勤拥护，帘前错唤金鹦鹉。
回首行云迷洞户。
不道今朝，还比前朝苦。
百草千花羞看取，相思只有侬和汝。
残梦初回新睡足。
忽被东风，吹上横江曲。
寄语归期休暗卜，归来梦亦难重续。
隐约遥峰窗外绿。
不许临行，私语频相属。
过眼芳华真太促，从今望断横波目。 
