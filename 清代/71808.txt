仙城寒食歌·绍武陵
清代
成鹫
亢龙宾天群龙战，潜龙跃出飞龙现。
白衣苍狗等浮云，处处从龙作宫殿。
东南半壁燕处堂，正统未亡垂一线。
百日朝廷沸似汤，十郡山河去如电。
高帝子孙隆准公，身殉社稷无牵恋。
粤秀峰头望帝魂，直与煤山相后先。
当时藁葬汉台东，三尺荒陵枕郊甸。
四坟角立不知名，云是诸王殉国彦。
左瞻右顾冢垒垒，万古一丘无贵贱。
年年风雨暗清明，陌上行人泪如溅。
寻思往事问重泉，笑折山花当九献。
怅望钟山春草深，谁人更与除坛墠！
