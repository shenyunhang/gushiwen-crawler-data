中秋夜洞庭湖对月歌
清代
查慎行
长风霾云莽千里，云气蓬蓬天冒水。
风收云散波乍平，倒转青天作湖底。
初看落日沉波红，素月欲升天敛容。
舟人回首尽东望，吞吐故在冯夷宫。
须臾忽自波心上，镜面横开十余丈。
月光浸水水浸天，一派空明互回荡。
此时骊龙潜最深，目炫不得衔珠吟。
巨鱼无知作腾踔，鳞甲一动千黄金。
人间此境知难必，快意翻从偶然得。
遥闻渔父唱歌来，始觉中秋是今夕。
