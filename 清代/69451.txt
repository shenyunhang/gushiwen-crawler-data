放歌
清代
柳亚子
天地太无情，日月何无光？
浮云西北来，随风作低昂。
我生胡不辰，丁斯老大邦。
仰面出门去，泪下何淋浪！
听我前致辞，血气同感伤。
上言专制酷，罗网重重强，
人权既蹂躏，《天演》终沦亡。
众生尚酣睡，民气苦不扬。
豺狼方当道，燕雀犹处堂。
天骄闯然入，踞我卧榻旁。
瓜分与豆剖，横议声洋洋。
世界大风潮，鬼泣神亦瞠。
盘涡日以急，欲渡河无梁。
沉沉四百州，尸冢遥相望。
他人殖民地，何处为故乡？
下言女贼盛，兰惠黯不芳。
女权痛零落，女界遭厄殃。
邪说起何人？扶抑分阴阳。
无才便是德，忍令群雌盲。
服从供玩好，谬种流无疆。
明明平等权，剥削无尽藏。
会稽首刻石，罪魁仇秦皇。
变本复加厉，蠢尔南朝唐。
刖刑施无辜，岸狱盈闺房。
同胞二百兆，心死热血凉。
钗愁与鬟病，漫漫长夜长。
我思欧人种，贤哲用斗量。
私心窃景仰，二圣难颉颃。
卢梭第一人，铜像巍天阊。
《民约》创鸿著，大义君民昌。
胚胎革命军，一扫秕与糠。
百年来欧陆，幸福日恢张。
继者斯宾塞，女界赖一匡。
平权富想象，公理方翔翔。
谬种辟前人，妄诩解剖详。
智慧用益出，大哉言煌煌。
独笑支那士，论理魔为障。
乡愿倡衛言，毒人纲与常。
横流今泛滥，洪祸谁能当？
安得有豪杰，重使此理彰！
仰天苦无言，长歌一引吭。
