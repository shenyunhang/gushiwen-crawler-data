失题·登天骑白龙
清代
秋瑾
登天骑白龙，走山跨猛虎。 
叱咤风云生，精神四飞舞。 
大人处世当与神物游， 
顾彼豚犬诸儿安足伍！ 
不见项羽酣呼钜鹿战， 
刘秀雷震昆阳鼓， 
年约二十余，而能兴汉楚； 
杀人莫敢当，万世钦英武。 
愧我年二七，于世尚无补。 
空负时局忧，无策驱胡虏。 
所幸在风尘，志气终不腐。 
每闻鼓鼙声，心思辄震怒。 
其奈势力孤，群才不为助。 
因之泛东海，冀得壮士辅。 
