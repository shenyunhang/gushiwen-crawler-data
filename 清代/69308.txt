浮萍兔丝篇
清代
施闰章
李将军言：部曲尝掠人妻，既数年，携之南征，值其故夫，一见恸绝；问其夫已纳新妇，则兵之故妻也。四人皆大哭，各反其妻而去。予为作《浮萍兔丝篇》。
浮萍寄洪波，飘飘束复西。
兔丝罥乔柯，袅袅复离披。
兔丝断有日，浮萍合有时；
浮萍语免丝，离合安可知！
健儿东南征，马上倾城姿；
轻罗作障面，顾盼生光仪。
故夫从旁窥，拭目惊且疑；
长跪问健儿：“毋乃贱子妻？
贱子分已断，买妇商山陲；
但愿一相见，永诀从此辞。”
相见肝肠绝，健儿心乍悲，
自言“亦有妇，商山生别离，
我戍十余载，不知从阿谁？
尔妇既我乡，便可会路歧。”
宁知商山妇，复向健儿啼：
“本执君箕帚，弃我忽如遗。”
黄雀从乌飞，比翼长参差，
雄飞占新巢，雌伏思旧枝。
两雄相顾诧，各自还其雌。
雌雄一时合，双泪沾裳衣。
