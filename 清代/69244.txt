西湖杂感（六首）
清代
钱谦益
其一
板荡凄凉忍再闻？烟峦如赭水如焚。
白沙堤下唐时草，鄂国坟边宋代云。
树上黄鹂今作友，枝头杜宇昔为君。
昆明劫后钟声在，依恋湖山报夕曛。
其二
潋艳西湖水一方，吴根越角两茫茫。
孤山鹤云花如雪，葛岭鹃啼月似霜。
油壁轻车来北里，梨园小部奏西厢。
而今纵会空王法，知是前尘也断肠。
其三
方袍潇洒角巾偏，才上红楼又画船。
修竹便娟调鹤地，春风蕴籍养花天。
蝶过柳苑迎丹粉，莺坐桃堤侯管弦。
不是承平好时节，湖山容易著神仙。
其四
冷泉净寺可怜生，雨血风毛作队行。
罗刹江边人饲虎，女儿山下鬼啼莺。
漏穿夕塔烟烽影，飘撇晨钟鼓角声。
夜雨滴残舟淅沥，不须噩梦也心惊。
其五
建业余杭古帝丘，六朝南渡尽风流。
白公妓可如安石，苏小湖应并莫愁。
戎马南来皆故国，江山北望总神州。
行都宫阙荒烟里，禾黍从残似石头。
其六
冬青树老六陵秋，恸哭遗民总白头。
南渡衣冠非故国，西湖烟水是清流。
早时朔漠翎弹怨，他日居庸宇唤休。
苦恨嬉春铁崖叟，锦兜诗报百年愁。
