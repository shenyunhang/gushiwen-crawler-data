金缕曲·癸酉秋出都述怀有赋
清代
龚自珍
我又南行矣。笑今年、鸾飘凤泊，情怀何似。
纵使文章惊海内，纸上苍生而已。似春水、干卿何事。
暮雨忽来鸿雁杳，莽关山、一派秋声里。
催客去，去如水。
华年心绪从头理，也何聊、看潮走马，广陵吴市。
愿得黄金三百万，交尽美人名士。
更结尽、燕邯侠子。
来岁长安春事早，劝杏花、断莫相思死。
木叶怨，罢论起。
