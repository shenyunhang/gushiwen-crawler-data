直溪吏
清代
吴伟业
直溪虽乡村，故是尚书里。
短棹经其门，叫声忽盈耳。
一翁被束缚，苦辞橐如洗。
吏指所居堂，即贫谁信尔。
呼人好作计，缓且受鞭垂。 
穿漏四五间，中已无窗几。
屋梁记日月，仰视殊自耻。
昔也三年成，今也一朝毁。
贻我风雨愁，饱汝歌呼喜。
官逋依旧在，府帖重追起。
旁人共唏嘘，感叹良有以。
东家瓦渐稀，西舍墙半圯。
生涯分应尽，迟速总一理。
居者今何栖，去者将安徙。
明岁留空村，极目唯流水。
