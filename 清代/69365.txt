到石梁观瀑布
清代
袁枚
天风肃肃衣裳飘，人声渐小滩声骄。
知是天台古石桥。
一龙独跨山之凹，高耸脊背横伸腰，
其下嵌空走怒涛。
涛水来从华顶遥，分为左右瀑两条，
到此收束群流交。
五叠六叠势益高，一落千丈声怒号。
如旗如布如狂蛟，非雷非电非笙匏。
银河飞落青松梢，素车白马云中跑。
势急欲下石阻挠，回澜怒立猛欲跳。
逢逢布鼓雷门敲，水犀军向皋兰鏖，
三千组练挥银刀，四川崖壁齐动摇。
伟哉铜殿造前朝，五百罗汉如相招。
我本钱塘儿弄潮，到此使人意也消，
心花怒开神理超。
高枕龙背持其尻，上视下视行周遭；
其奈冷泠雨溅袍，天风吹人立不牢。
北宫虽勇目已逃，恍如子在齐闻韶。
不图为乐如斯妙，得坐一刻胜千朝。
安得将身化巨鳌，看他万古长滔滔！
