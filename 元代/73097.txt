卖盐妇
元代
杨维桢
卖盐妇，百结青裙走风雨。
雨花洒盐盐作卤，背负空筐泪如缕。
三日破铛无粟煮，老姑饥寒更愁苦。
道旁行人因问之，试泪吞声为君语：
妾身家本住山东，夫家名在兵籍中。
荷戈崎岖戍闽越，妾亦更里来相从。
年来海上风尘起，楼船百战秋涛里。
良人贾勇身先死，白骨谁知填海水。
前年大儿征饶州，饶州未复军尚留。
去年小儿攻高邮，可怜血作淮河流。
中原音讯绝，官仓不开口。
粮缺空营木落烟火稀，夜雨残灯泣呜咽。
东邻西舍夫不归，今年嫁作商人妻。
绣罗裁衣春日低，落花飞絮愁深闺。
妾心如水甘贫贱，辛苦卖盐终不怨。
得钱籴米供老姑，泉下无惭见夫面。
君不见绣衣使者浙河东，采诗正欲观民风。
莫弃吾依卖盐妇，归朝先奏明光宫。
