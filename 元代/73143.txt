贺新郎题阙
元代
白朴
喜气轩眉宇。念卢郎、风流年少，玉堂平步。车骑雍容光华远，不似黄梁逆旅。抖擞尽、貂裘尘土。便就莫愁双桨去，待经过、苏小钱塘渡。画图里，看烟雨。一樽邂逅歌金缕。望晴川、*峰瀑布，浪花湓浦。老我三年江湖客，几度登临吊古。怅日暮、家山何处。别后江头虹贯日，想君还东观图书府。天咫尺，听新语。
