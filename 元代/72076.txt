摸鱼儿·送春
元代
张翥
涨西湖、半篙新雨，麯尘波外风软。兰舟同上鸳鸯浦，天气嫩寒轻暖。帘半卷，度一缕、歌云不碍桃花扇。莺娇燕婉。任狂客无肠，王孙有恨，莫放酒杯浅。
垂杨岸、何处红亭翠馆？如今游兴全懒。山容水态依然好，惟有绮罗云散。君不见，歌舞地，青芜满目成秋苑。斜阳又晚，正落絮飞花，将春欲去，目断水天远。
