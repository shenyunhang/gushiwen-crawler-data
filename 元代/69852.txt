【黄钟】侍香金童
元代
关汉卿
春闺院宇，柳絮飘香雪。帘幕轻寒雨乍歇，东风落花迷粉蝶。芍药初开，海棠才谢。
【幺】柔肠脉脉，新愁千万叠。偶记年前人乍别，秦台玉箫声断绝。雁底关河，马头明月。
【降黄龙衮】鳞鸿无个，锦笺慵写。腕松金，肌削玉，罗衣宽彻。泪痕淹破，胭脂双颊。宝鉴愁临，翠钿羞贴。
【幺】等闲辜负，好天良夜。玉炉中，银台上，香消烛灭。凤帏冷落，鸳衾虚设，玉笋频搓，绣鞋重攧。
【出队子】听子规啼血，又西楼角韵咽。半帘花影自横斜，画檐间丁当风弄铁，纱帘外琅玕敲瘦节。
【幺】铜壶玉漏催凄切，正更阑人静也。金闺潇洒转伤嗟，莲步轻移呼侍妾："把香桌儿安排打快些。"
【神仗儿煞】深沉院舍，蟾光皎洁。整顿了霓裳，把名香谨爇。伽伽拜罢，频频祷祝："不求富贵豪奢，只愿得夫妻每早早圆备者！"
