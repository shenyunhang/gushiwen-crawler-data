拟行路难十八首
南北朝
鲍照
奉君金巵之美酒，瑇瑁玉匣之雕琴。
七彩芙蓉之羽帐，九华蒲萄之锦衾。
红颜零落岁将暮，寒光宛转时欲沉。
愿君裁悲且减思，听我扺节行路吟。
不见柏梁、铜雀上，宁闻古时清吹音。
洛阳名工铸为金博山，千斵复万镂，上刻秦女携手仙。
承君清夜之欢娱，列置帐里明烛前。
外发龙鳞之丹彩，内含麝芬之紫烟。
如今君心一朝异，对此长叹终百年。
璇闺玉墀上椒阁，文窗绣户垂罗幕。
中有一人字金兰，被服纤罗采芳藿。
春燕差池风散梅，开帏对景弄禽爵。
含歌揽涕恒抱愁，人生几时得为乐。
宁作野中之双凫，不愿云间之别鹤。
泻水置平地，各自东西南北流。
人生亦有命，安能行叹复坐愁？
酌酒以自宽，举杯断绝歌路难。
心非木石岂无感，吞声踯躅不敢言。
君不见河边草，冬时枯死春满道。
君不见城上日，今暝没尽去，明朝复更出。
今我何时当得然，一去永灭入黄泉。
人生苦多欢乐少，意气敷腴在盛年。
且愿得志数相就，床头恒有沽酒钱。
功名竹帛非我事，存亡贵贱付皇天。
对案不能食，拔剑击柱长叹息。
丈夫生世会几时，安能蹀躞垂羽翼?
弃置罢官去，还家自休息。
朝出与亲辞，暮还在亲侧。
弄儿床前戏，看妇机中织。
自古圣贤尽贫贱，何况我辈孤且直!
愁思忽而至，跨马出北门。
举头四顾望，但见松柏荆棘郁樽樽。
中有一鸟名杜鹃，言是古时蜀帝魂。
声音哀苦鸣不息，羽毛憔悴似人髠。
飞走树间啄虫蚁，岂忆往日天子尊。
念此死生变化非常理，中心恻怆不能言。
中庭五株桃，一株先作花。
阳春妖冶二三月，从风簸荡落西家。
西家思妇见悲惋，零泪沾衣抚心叹。
初送我君出户时，何言淹留节回换。
床席生尘明镜垢，纤腰瘦削发蓬乱。
人生不得恒称悲，惆怅徙倚至夜半。
锉蘖染黄丝，黄丝历乱不可治。
昔我与君始相值，尔时自谓可君意。
结带与我言，死生好恶不相置。
今日见我颜色衰，意中索寞与先异。
还君金钗瑇瑁簪，不忍见之益愁思。
君不见蕣华不终朝，须臾淹冉零落销。
盛年妖艳浮华辈，不久亦当诣冢头。
一去无还期，千秋万岁无音词。
孤魂茕茕空陇间，独魄徘徊遶坟基。
但闻风声野鸟吟，忆平生盛年时。
为此令人多悲悒，君当纵意自熙怡。
君不见枯箨走阶庭，何时复青著故茎。
君不见亡灵蒙享祀，何时倾杯竭壶罂。
君当见此起忧思，宁及得与时人争。
人生倐忽如绝电，华年盛德几时见。
但令纵意存高尚，旨酒嘉肴相胥讌。
持此从朝竟夕暮，差得亡忧消愁怖。
胡为惆怅不得已，难尽此曲令君忤。
今年阳初花满林，明年冬末雪盈岑。
推移代谢纷交转，我君边戍独稽沉。
执袂分别已三载，迩来寂淹无分音。
朝悲惨惨遂成滴，暮思遶遶最伤心。
膏沐芳余久不御，蓬首乱鬓不设簪。
徒飞轻埃舞空帷，粉筐黛器靡复遗。
自生留世苦不幸，心中惕惕恒怀悲。
春禽喈喈旦暮鸣，最伤君子忧思情。
我初辞家从军侨，荣志溢气干云霄。
流浪渐冉经三龄，忽有白发素髭生。
今暮临水拔已尽，明日对镜复已盈。
但恐羁死为鬼客，客思寄灭生空精。
每怀旧乡野，念我旧人多悲声。
忽见过客问何我，宁知我家在南城。
答云我曾居君乡，知君游宦在此城。
我行离邑已万里，今方羁役去远征。
来时闻君妇，闺中孀居独宿有贞名。
亦云悲朝泣闲房，又闻暮思泪沾裳。
形容憔悴非昔悦，蓬鬓衰颜不复妆。
见此令人有余悲，当愿君怀不暂忘。
君不见少壮从军去，白首流离不得还。
故乡窅窅日夜隔，音尘断绝阻河关。
朔风萧条白云飞，胡笳哀急边气寒。
听此愁人兮奈何，登山远望得留颜。
将死胡马迹，宁见妻子难。
男儿生世轗轲欲何道，绵忧摧抑起长叹。
君不见柏梁台，今日丘墟生草莱。
君不见阿房宫，寒云泽雉栖其中。
歌妓舞女今谁在，高坟垒垒满山隅。
长袖纷纷徒竞世，非我昔时千金躯。
随酒逐乐任意去，莫令含叹下黄垆。
君不见冰上霜，表里阴且寒。
虽蒙朝日照，信得几时安。
民生故如此，谁令摧折强相看。
年去年来自如削，白发零落不胜冠。
君不见春鸟初至时，百草含青俱作花。
寒风萧索一旦至，竟得几时保光华。
日月流迈不相饶，令我愁思怨恨多。
诸君莫叹贫，富贵不由人。
丈夫四十强而仕，余当二十弱冠辰。
莫言草木委冬雪，会应苏息遇阳春。
对酒叙长篇，穷途运命委皇天。
但愿樽中酒酝满，莫惜床头百个钱。
直得优游卒一岁，何劳辛苦事百年。
