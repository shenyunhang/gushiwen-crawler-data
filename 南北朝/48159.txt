杨柳歌
南北朝
庾信
河边杨柳百丈枝，别有长条踠地垂。 
河水冲激根株危，倏忽河中风浪吹。
可怜巢里凤凰儿，无故当年生别离。
流槎一去上天池，织女支机当见随。
谁言从来荫数国，直用东南一小枝。
昔日公子出南皮，何处相寻玄武陂。
骏马翩翩西北驰，左右弯弧仰月支。
连钱障泥渡水骑，白玉手板落盘螭。
君言丈夫无意气，试问燕山那得碑。
凤凰新管萧史吹，朱鸟春窗玉女窥。
衔云酒杯赤玛瑙，照日食螺紫琉璃。
百年霜露奄离披，一旦功名不可为。
定是怀王作计误，无事翻复用张仪。
不如饮酒高阳池，日暮归时倒接离。
武昌城下谁见移，官渡营前那可知。
独忆飞絮鹅毛下，非复青丝马尾垂。
欲与梅花留一曲，共将长笛管中吹。
