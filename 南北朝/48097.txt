怀园引
南北朝
谢庄
鸿飞从万里，飞飞河岱起。
辛勤越霜雾，联翩溯江汜。
去旧国，违旧乡，旧山旧海悠且长。
回首瞻东路，延翮向秋方。
登楚都，入楚关，楚地萧瑟楚山寒。
岁去冰未已，春来雁不还。
风肃幌兮露濡庭，汉水初绿柳叶青。
朱光蔼蔼云英英，离禽喈喈又晨鸣。
菊有秀兮松有蕤，忧来年去容发衰。
流阴逝景不可追，临堂危坐怅欲悲。
轩鸟池鹤恋阶墀，岂忘河渚捐江湄。
试托意兮向芳荪，心绵绵兮属荒樊。
想绿苹兮既冒沼，念幽兰兮已盈园。
夭桃晨暮发，春莺旦夕喧。
青苔芜石路，宿草尘蓬门。
邅吾游夫鄢郢，路修远以萦纡。
羌故园之在目，江与汉之不可逾。
目还流而附音，候归烟而托书。
还流兮潺湲，归烟容裔去不旋。
念卫风于河广，怀邶诗于毖泉。
汉女悲而歌飞鹄，楚客伤而奏南弦。
或巢阳而望越，亦依阴而慕燕。
咏零雨而卒岁，吟秋风以永年。
