送韦司马别
南北朝
何逊
送别临曲渚，征人慕前侣。
离言虽欲繁，离思终无绪。
悯悯分手毕，萧萧行帆举。
举帆越中流，望别上高楼。
予起南枝怨，子结北风愁。
逦逦山蔽日，汹汹浪隐舟。
隐舟邈已远，徘徊落日晚。
归衢并驾奔，别馆空筵卷。
想子敛眉去，知予衔泪返。
衔泪心依依，薄暮行人稀。
暧暧入塘港，蓬门已掩扉。
帘中看月影，竹里见萤飞。
萤飞飞不息，独愁空转侧。
北窗倒长簟，南邻夜闻织。
弃置勿复陈，重陈长叹息。
