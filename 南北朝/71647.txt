行经孙氏陵
南北朝
何逊
昔在零陵厌，神器若无依。
逐兔争先捷，掎鹿竞因机。
呼吸开伯道，叱咤掩江畿。
豹变分奇略，虎视肃戎威。
长蛇衄巴汉，骥马绝淮淝。
交战无内御，重门岂外扉。
成功举已弃，凶德愎而违。
水龙忽东骛，青盖乃西归。
朅来已永久，年代嗳微微。
苔石疑文字，荆坟失是非。
山莺空曙响，陇月自秋晖。
银海终无浪，金凫会不飞。
阒寂今如此，望望沾人衣。
