少年治县
未知
佚名
　　子奇年十六，齐君使治阿。既而君悔之，遣使追。追者反，曰：“子奇必能治阿。"齐君曰：“何以知之。”曰：“共载皆白首也。夫以老者之智，以少者决之，必能治阿矣！”子奇至阿，熔库兵以作耕器，出仓廪以济贫穷，阿县大治。魏闻童子治邑，库无兵，仓无粟，乃起兵击之。阿人父率子，兄率弟，以私兵战，遂败魏师。
