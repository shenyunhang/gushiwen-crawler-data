晏子答梁丘据
未知
佚名
　　梁丘据死，景公召晏子而告之曰：“据忠且爱我。我欲丰厚其葬，高大其垄。”晏子曰：“敢问据之忠且爱于君者，可得闻乎？”公曰：“吾有喜于玩好，有司未能我具也，则据以其所有共我，是以知其忠也。每有风雨，暮夜求，必存吾，是以知其爱也。”晏子曰：“婴对，则为罪；不对，则无以事君，敢不对乎！婴闻之，臣专其君，谓之不忠；子专其父，谓之不孝。事君之道，导亲于父兄，有礼于群臣，有惠于百姓，有信于诸侯，谓之忠。为子之道，以钟爱其兄弟，旅行于诸父，慈惠于众子，诚信于朋友，谓之孝。今四封之民，皆君之臣也，而维据尽力以爱君，何爱者之少邪？四封之货，皆君之有也，而维据也以其私财忠于君，何忠之寡邪？据之防塞群臣，拥蔽君，无乃甚乎？”公曰：善哉！微子，寡人不知据之至于是也。”遂罢为垄之役，废厚葬之令，令有司据法而责，群臣过而谏。故官无废法，臣无隐忠，而百姓大说。
　　梁丘据谓晏子曰：“吾至死不及夫子矣。”晏子曰：“婴闻之：为者常成，行者常至。婴非有异与人也，常为而不置，常行而不休者。故难及也？”
