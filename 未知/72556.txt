樵夫毁山神
未知
佚名
　　康熙十五年，余姚有客山行，夜宿山神寺。夜半，有虎跪拜，作人言，乞食，神以邓樵夫许之。明晨，客伺于神祠外，果见一樵夫过之，逆谓曰：“子邓姓乎？”曰：“然。”因告以夜所闻见，戒勿往。邓曰：“吾有母，仰食于樵。一日不樵，母且饥。死生命也，吾何畏哉？”遂去不顾，客随而觇之。樵甫采樵，虎突出从竹间。樵手搏数合，持虎尾盘旋久之。虎不胜愤，乃震哮一跃，负痛遁去，樵逐而杀之。客逆劳之。樵曰：“感君高义，盍导我至庙中。”既至，大诟死虎斥神曰：“今竟如何？”遂碎其土偶。
