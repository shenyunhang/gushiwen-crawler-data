丙寅岁苦贫戏题
唐代
权德舆
清朝起藜床，雪霜对枯篱。家人来告予，今日无晨炊。
鹾醯一已整，新炭固难期。厚生彼何人，工拙各异宜。
间岁从使檄，亲宾苦川驰。虽非悖而入，与出常相随。
吴门与南亩，颇亦持镃基。有时遇丰年，岁计犹不支。
颜渊谅贤人，陋巷能自怡。中忆裴子野，泰然倾薄糜。
愧非古人心，戚戚愁朝饥。近古犹不及，太上那可希。
奈何时风扇，使我正性衰。巧智竞忧劳，展转生浇漓。
吾观黄金印，未胜青松枝。粗令有鱼菽，岂复求轻肥。
顾惭主家拙，甘使群下嗤。如何致一杯，醉后无所知。
