桃源行
唐代
刘禹锡
渔舟何招招，浮在武陵水。拖纶掷饵信流去，
误入桃源行数里。清源寻尽花绵绵，踏花觅径至洞前。
洞门苍黑烟雾生，暗行数步逢虚明。俗人毛骨惊仙子，
争来致词何至此。须臾皆破冰雪颜，笑言委曲问人间。
因嗟隐身来种玉，不知人世如风烛。筵羞石髓劝客餐，
灯爇松脂留客宿。鸡声犬声遥相闻，晓色葱笼开五云。
渔人振衣起出户，满庭无路花纷纷。翻然恐失乡县处，
一息不肯桃源住。桃花满溪水似镜，尘心如垢洗不去。
仙家一出寻无踪，至今流水山重重。
