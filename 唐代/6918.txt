京口怀洛阳旧居，兼寄广陵二三知己
唐代
刘长卿
川阔悲无梁，蔼然沧波夕。天涯一飞鸟，日暮南徐客。
气混京口云，潮吞海门石。孤帆候风进，夜色带江白。
一水阻佳期，相望空脉脉。那堪岁芳尽，更使春梦积。
故国胡尘飞，远山楚云隔。家人想何在，庭草为谁碧。
惆怅空伤情，沧浪有馀迹。严陵七里滩，携手同所适。
