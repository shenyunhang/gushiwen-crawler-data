赠崔司户文昆季
唐代
李白
双珠出海底，俱是连城珍。明月两特达，馀辉傍照人。
英声振名都，高价动殊邻。岂伊箕山故，特以风期亲。
惟昔不自媒，担簦西入秦。攀龙九天上，忝列岁星臣。
布衣侍丹墀，密勿草丝纶。才微惠渥重，谗巧生缁磷。
一去已十载，今来复盈旬。清霜入晓鬓，白露生衣巾。
侧见绿水亭，开门列华茵。千金散义士，四坐无凡宾。
欲折月中桂，持为寒者薪。路傍已窃笑，天路将何因。
垂恩倘丘山，报德有微身。
