寄内兄和州崔员外十二韵
唐代
杜牧
历阳崔太守，何日不含情。恩义同钟李，埙篪实弟兄。
光尘能混合，擘画最分明。台阁仁贤誉，闺门孝友声。
西方像教毁，南海绣衣行。金橐宁回顾，珠簟肯一枨。
只宜裁密诏，何自取专城。进退无非道，徊翔必有名。
好风初婉软，离思苦萦盈。金马旧游贵，桐庐春水生。
雨侵寒牖梦，梅引冻醪倾。共祝中兴主，高歌唱太平。
