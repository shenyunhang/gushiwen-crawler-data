重过何氏五首
唐代
杜甫
问讯东桥竹，将军有报书。
倒衣还命驾，高枕乃吾庐。
花妥莺捎蝶，溪喧獭趁鱼。
重来休沐地，真作野人居。
山雨樽仍在，沙沉榻未移。
犬迎曾宿客，鸦护落巢儿。
云薄翠微寺，天清皇子陂。
向来幽兴极，步屣过东篱。
落日平台上，春风啜茗时。
石栏斜点笔，桐叶坐题诗。
翡翠鸣衣桁，蜻蜓立钓丝。
自今幽兴熟，来往亦无期。
颇怪朝参懒，应耽野趣长。
雨抛金锁甲，苔卧绿沉枪。
手自移蒲柳，家才足稻粱。
看君用幽意，白日到羲皇。
到此应常宿，相留可判年。
蹉跎暮容色，怅望好林泉。
何日沾微禄，归山买薄田？
斯游恐不遂，把酒意茫然。
