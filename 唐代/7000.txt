题冤句宋少府厅留别
唐代
刘长卿
宋侯人之秀，独步南曹吏。世上无此才，天生一公器。
尚甘黄绶屈，未适青云意。洞澈万顷陂，昂藏千里骥。
从宦闻苦节，应物推高谊。薄俸不自资，倾家共人费。
顾予倦栖托，终日忧穷匮。开口即有求，私心岂无愧。
幸逢东道主，因辍西征骑。对话堪息机，披文欲忘味。
壶觞招过客，几案无留事。绿树映层城，苍苔覆闲地。
一言重然诺，累夕陪宴慰。何意秋风来，飒然动归思。
留欢殊自惬，去念能为累。草色愁别时，槐花落行次。
临期仍把手，此会良不易。他日琼树枝，相思劳梦寐。
