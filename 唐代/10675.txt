驱竖子摘苍耳（即卷耳）
唐代
杜甫
江上秋已分，林中瘴犹剧。畦丁告劳苦，无以供日夕。
蓬莠独不焦，野蔬暗泉石。卷耳况疗风，童儿且时摘。
侵星驱之去，烂熳任远适。放筐亭午际，洗剥相蒙幂。
登床半生熟，下箸还小益。加点瓜薤间，依稀橘奴迹。
乱世诛求急，黎民糠籺窄。饱食复何心，荒哉膏粱客。
富家厨肉臭，战地骸骨白。寄语恶少年，黄金且休掷。
