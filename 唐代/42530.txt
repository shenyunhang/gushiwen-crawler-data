同宿联句
唐代
韩愈
自从别君来，远出遭巧谮。 ——韩愈
斑斑落春泪，浩浩浮秋浸。 ——孟郊
毛奇睹象犀，羽怪见鵩鸩。 ——韩愈
朝行多危栈，夜卧饶惊枕。 ——孟郊
生荣今分逾，死弃昔情任。 ——韩愈
鹓行参绮陌，鸡唱闻清禁。 ——孟郊
山晴指高标，槐密骛长荫。 ——韩愈
直辞一以荐，巧舌千皆fE. ——孟郊
匡鼎惟说诗，桓谭不读谶。 ——韩愈
逸韵何嘈嗷，高名俟沽赁。 ——孟郊
纷葩欢屡填，旷朗忧早渗。 ——韩愈
为君开酒肠，颠倒舞相饮。 ——孟郊
曦光霁曙物，景曜铄宵祲。 ——韩愈
儒门虽大启，奸首不敢闯。义泉虽至近，盗索不敢沁。 ——孟郊
清琴试一挥，白鹤叫相喑。欲知心同乐，双茧抽作纴。 ——孟郊
