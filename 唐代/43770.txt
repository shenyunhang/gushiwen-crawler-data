郑容全成蛟形木机歌
唐代
皎然
万物贵天然，天然不可得。浑朴无劳剞劂工，
幽姿自可蛟龙质。欲腾未去何翩翩，扬袂争前谁敢拂。
可中风雨一朝至，还应不是池中物。苍山万重采一枝，
形如器车生意奇。风号雨喷心不折，众木千丛君独知。
高人心，多越格。有时就月吟春风，持来座右惊神客。
爱君开閤江之滨，白云黄鹤长相亲。南郭子綦我不识，
非君独是是何人。
