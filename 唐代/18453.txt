泰娘歌
唐代
刘禹锡
泰娘家本阊门西，门前绿水环金堤。有时妆成好天气，
走上皋桥折花戏。风流太守韦尚书，路傍忽见停隼旟。
斗量明珠鸟传意，绀幰迎入专城居。长鬟如云衣似雾，
锦茵罗荐承轻步。舞学惊鸿水榭春，歌传上客兰堂暮。
从郎西入帝城中，贵游簪组香帘栊。低鬟缓视抱明月，
纤指破拨生胡风。繁华一旦有消歇，题剑无光履声绝。
洛阳旧宅生草莱，杜陵萧萧松柏哀。妆奁虫网厚如茧，
博山炉侧倾寒灰。蕲州刺史张公子，白马新到铜驼里。
自言买笑掷黄金，月堕云中从此始。安知鵩鸟座隅飞，
寂寞旅魂招不归。秦嘉镜有前时结，韩寿香销故箧衣。
山城少人江水碧，断雁哀猿风雨夕。朱弦已绝为知音，
云鬓未秋私自惜。举目风烟非旧时，梦寻归路多参差。
如何将此千行泪，更洒湘江斑竹枝。
