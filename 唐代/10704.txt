览柏中允兼子侄数人除官制词因述父子兄弟四美载歌丝纶
唐代
杜甫
纷然丧乱际，见此忠孝门。蜀中寇亦甚，柏氏功弥存。
深诚补王室，戮力自元昆。三止锦江沸，独清玉垒昏。
高名入竹帛，新渥照乾坤。子弟先卒伍，芝兰叠玙璠.
同心注师律，洒血在戎轩。丝纶实具载，绂冕已殊恩。
奉公举骨肉，诛叛经寒温。金甲雪犹冻，朱旗尘不翻。
每闻战场说，欻激懦气奔。圣主国多盗，贤臣官则尊。
方当节钺用，必绝祲沴根。吾病日回首，云台谁再论。
作歌挹盛事，推毂期孤鶱.
