梦上天（此后十首，并和刘猛）
唐代
元稹
梦上高高天，高高苍苍高不极。下视五岳块累累，
仰天依旧苍苍色。蹋云耸身身更上，攀天上天攀未得。
西瞻若水兔轮低，东望蟠桃海波黑。日月之光不到此，
非暗非明烟塞塞。天悠地远身跨风，下无阶梯上无力。
来时畏有他人上，截断龙胡斩鹏翼。茫茫漫漫方自悲，
哭向青云椎素臆。哭声厌咽旁人恶，唤起惊悲泪飘露。
千惭万谢唤厌人，向使无君终不寤。
