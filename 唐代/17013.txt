早发杭州泛富春江寄陆三十一公佐
唐代
权德舆
候晓起徒驭，春江多好风。白波连青云，荡漾晨光中。
四望浩无际，沉忧将此同。未离奔走途，但恐成悲翁。
俯见触饵鳞，仰目凌霄鸿。缨尘日已厚，心累何时空。
区区此人世，所向皆樊笼。唯应杯中物，醒醉为穷通。
故人悬圃姿，琼树纷青葱。终当此山去，共结兰桂丛。
