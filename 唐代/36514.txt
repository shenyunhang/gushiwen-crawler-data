汉代
唐代
唐彦谦
汉代金为屋，吴宫绮作寮。艳词传静婉，新曲定妖娆。
箭响犹残梦，签声报早朝。鲜明临晓日，回转度春宵。
半袖笼清镜，前丝压翠翘。静多如有待，闲极似无憀.
梓泽花犹满，灵和柳未凋。障昏巫峡雨，屏掩浙江潮。
未信潘名岳，应疑史姓萧。漏因歌暂断，灯为雨频挑。
饮酒阑三雅，投壶赛百娇。钿蝉新翅重，金鸭旧香焦。
水净疑澄练，霞孤欲建标。别随秦柱促，愁为蜀弦么。
玄晏难瘳痹，临邛但发痟.联诗徵弱絮，思友咏甘蕉。
王氏怜诸谢，周郎定小乔。黼帏翘彩雉，波扇画文鳐。
荇密妨垂钓，荷欹欲度桥。不因衣带水，谁觉路迢迢。
