下第后春日长安寓居三首
唐代
薛能
一榜尽精选，此身犹陆沉。自无功谠分，敢抱怨尤心。
暖陌开花气，春居闭日阴。相知岂不有，知浅未知深。
暂屈固何恨，所忧无此时。隔年空仰望，临日又参差。
劳力且成病，壮心能不衰。犹将琢磨意，更欲候宗师。
关东归不得，岂是爱他乡。草碧馀花落，春闲白日长。
全家期圣泽，半路敢农桑。独立应无侣，浮生欲自伤。
