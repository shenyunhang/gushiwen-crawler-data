观稼
唐代
白居易
世役不我牵，身心常自若。晚出看田亩，闲行旁村落。
累累绕场稼，啧啧群飞雀。年丰岂独人，禽鸟声亦乐。
田翁逢我喜，默起具尊杓。敛手笑相延，社酒有残酌。
愧兹勤且敬，藜杖为淹泊。言动任天真，未觉农人恶。
停杯问生事，夫种妻儿获。筋力苦疲劳，衣食常单薄。
自惭禄仕者，曾不营农作。饥食无所劳，何殊卫人鹤。
