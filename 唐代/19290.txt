上官昭容书楼歌
唐代
吕温
汉家婕妤唐昭容，工诗能赋千载同。自言才艺是天真，
不服丈夫胜妇人。歌阑舞罢闲无事，纵恣优游弄文字。
玉楼宝架中天居，缄奇秘异万卷馀。水精编帙绿钿轴，
云母捣纸黄金书。风吹花露清旭时，绮窗高挂红绡帷。
香囊盛烟绣结络，翠羽拂案青琉璃。吟披啸卷终无已，
皎皎渊机破研理。词萦彩翰紫鸾回，思耿寥天碧云起。
碧云起，心悠哉，境深转苦坐自摧。金梯珠履声一断，
瑶阶日夜生青苔。青苔秘空关，曾比群玉山。
神仙杳何许，遗逸满人间。君不见洛阳南市卖书肆，
有人买得研神记。纸上香多蠹不成，昭容题处犹分明，
令人惆怅难为情。
