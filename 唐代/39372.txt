陈情献中丞
唐代
喻坦之
孤拙竟何营，徒希折桂名。始终谁肯荐，得失自难明。
贡乏雄文献，归无瘠土耕。沧江长发梦，紫陌久惭行。
意纵求知切，才惟惧鉴精。五言非琢玉，十载看迁莺。
取进心甘钝，伤嗟骨每惊。尘襟痕积泪，客鬓白新茎。
顾盼身堪教，吹嘘羽觉生。依门情转切，荷德力须倾。
奖善犹怜贡，垂恩必不轻。从兹便提挈，云路自生荣。
