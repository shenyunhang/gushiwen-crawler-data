汉宫少年行
唐代
李益
君不见上宫警夜营八屯，冬冬街鼓朝朱轩。
玉阶霜仗拥未合，少年排入铜龙门。暗闻弦管九天上，
宫漏沈沈清吹繁。平明走马绝驰道，呼鹰挟弹通缭垣。
玉笼金锁养黄口，探雏取卵伴王孙。分曹陆博快一掷，
迎欢先意笑语喧。巧为柔媚学优孟，儒衣嬉戏冠沐猿。
晚来香街经柳市，行过倡舍宿桃根。相逢杯酒一言失，
回朱点白闻至尊。金张许史伺颜色，王侯将相莫敢论。
岂知人事无定势，朝欢暮戚如掌翻。椒房宠移子爱夺，
一夕秋风生戾园。徒用黄金将买赋，宁知白玉暗成痕。
持杯收水水已覆，徙薪避火火更燔。欲求四老张丞相，
南山如天不可上。
