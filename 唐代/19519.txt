赠别崔纯亮
唐代
孟郊
食荠肠亦苦，强歌声无欢。出门即有碍，谁谓天地宽。
有碍非遐方，长安大道傍。小人智虑险，平地生太行。
镜破不改光，兰死不改香。始知君子心，交久道益彰。
君心与我怀，离别俱回遑。譬如浸蘖泉，流苦已日长。
忍泣目易衰，忍忧形易伤。项籍岂不壮，贾生岂不良。
当其失意时，涕泗各沾裳。古人劝加餐，此餐难自强。
一饭九祝噎，一嗟十断肠。况是儿女怨，怨气凌彼苍。
彼苍若有知，白日下清霜。今朝始惊叹，碧落空茫茫。
