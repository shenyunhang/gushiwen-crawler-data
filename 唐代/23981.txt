池上篇
唐代
白居易
十亩之宅，五亩之园。有水一池，有竹千竿。勿谓土狭，
勿谓地偏。足以容膝，足以息肩。有堂有庭，有桥有船。
有书有酒，有歌有弦。有叟在中，白须飘然。识分知足，
外无求焉。如鸟择木，姑务巢安。如龟居坎，不知海宽。
灵鹤怪石，紫菱白莲。皆吾所好，尽在吾前。时饮一杯，
或吟一篇。妻孥熙熙，鸡犬闲闲。优哉游哉，
吾将终老乎其间。
