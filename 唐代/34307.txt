狂题十八首
唐代
司空图
莫恨艰危日日多，时情其奈幸门何。
貔貅睡稳蛟龙渴，犹把烧残朽铁磨。
别鹤凄凉指法存，戴逵能耻近王门。
世间第一风流事，借得王公玉枕痕。
交疏自古戒言深，肝胆徒倾致铄金。
不是史迁书与说，谁知孤负李陵心。
南华落笔似荒唐，若肯经纶亦不狂。
偶作客星侵帝座，却应虚薄是严光。
不劳世路更相猜，忍到须休惜得材。
几度懒乘风水便，拗船折舵恐难回。
由来相爱只诗僧，怪石长松自得朋。
却怕他生还识字，依前日下作孤灯。
老禅乘仗莫过身，远岫孤云见亦频。
应是佛边犹怕闹，信缘须作且闲人。
止竟闲人不爱闲，只偷无事闭柴关。
轰霆搅破蛟龙窟，也被狂风卷出山。
地下修文著作郎，生前饥处倒空墙。
何如神爽骑星去，犹自研几助玉皇。
雨洗芭蕉叶上诗，独来凭槛晚晴时。
故园虽恨风荷腻，新句闲题亦满池。
初时拄杖向邻村，渐到清明亦杜门。
三十年来辞病表，今朝卧病感皇恩。
来时虽恨失青毡，自见芭蕉几十篇。
应是阿刘还宿债，剩拚才思折供钱。
芭蕉丛畔碧婵娟，免更悠悠扰蜀川。
应到去时题不尽，不劳分寄校书笺。
自伤衰病渐难平，永夜禅床雨滴声。
闻道虎疮仍带镞，吼来和痛亦横行。
昨日流莺今日蝉，起来又是夕阳天。
六龙飞辔长相窘，更忍乘危自著鞭。
有是有非还有虑，无心无迹亦无猜。
不平便激风波险，莫向安时稔祸胎。
十年三署让官频，认得无才又索身。
莫道太行同一路，大都安稳属闲人。
曾闻劫火到蓬壶，缩尽鳌头海亦枯。
今日家山同此恨，人归未得鹤归无。
