长安即事三首
唐代
徐夤
抛掷清溪旧钓钩，长安寒暑再环周。便随莺羽三春化，
只说蝉声一度愁。扫雪自怜窗纸照，上天宁愧海槎流。
明时则待金门诏，肯羡班超万户侯。
无酒穷愁结自舒，饮河求满不求馀。身登霄汉平时第，
家得干戈定后书。富贵敢期苏季子，清贫方见马相如。
明时用即匡君去，不用何妨却钓鱼。
拖紫腰金不要论，便堪归隐白云村。更无名籍强金榜，
岂有花枝胜杏园。绮席促时皆国器，羽觥飞处尽王孙。
高眠亦是前贤事，争报春闱莫大恩。
