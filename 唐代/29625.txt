观竞渡（一作刘禹锡诗，一作张建封诗）
唐代
薛逢
三月三日天清明，杨花绕江啼晓莺。使君未出郡斋内，
江上已闻齐和声。使君出时皆有引，马前已被红旗阵。
两岸罗衣破鼻香，银钗照日如霜刃。鼓声三下红旗开，
两龙跃出浮水来。擢影干波飞万剑，鼓声劈浪鸣千雷。
雷声冲急波相近，两龙望标目如瞬。江上人呼霹雳声，
竿头彩挂虹霓晕。前船抢水已得标，后船失势空挥桡。
疮眉血首争不定，输岸一朋心似烧。只将标示输赢赏，
两岸十舟五来往。须臾戏罢各东西，竟脱文身请书上。
吾今细观竞渡儿，何殊当路权相持。不思得所各休去，
会到摧舟折楫时。
