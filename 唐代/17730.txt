赠张籍
唐代
韩愈
吾老著读书，馀事不挂眼。有儿虽甚怜，教示不免简。
君来好呼出，踉跄越门限。惧其无所知，见则先愧赧。
昨因有缘事，上马插手版。留君住厅食，使立侍盘盏。
薄暮归见君，迎我笑而莞。指渠相贺言，此是万金产。
吾爱其风骨，粹美无可拣。试将诗义授，如以肉贯丳.
开祛露毫末，自得高蹇嵼。我身蹈丘轲，爵位不早绾。
固宜长有人，文章绍编刬.感荷君子德，恍若乘朽栈。
召令吐所记，解摘了瑟僴.顾视窗壁间，亲戚竞觇矕。
喜气排寒冬，逼耳鸣睍睆。如今更谁恨，便可耕灞浐。
