荆渚感怀寄僧达禅弟三首
唐代
齐己
电击流年七十三，齿衰气沮竟何堪。谁云有句传天下，
自愧无心寄岭南。晓漱气嫌通市井，晚烹香忆落云潭。
邻峰道者应弹指，藓剥藤缠旧石龛。
十五年前会虎溪，白莲斋后便来西。干戈时变信虽绝，
吴楚路长魂不迷。黄叶喻曾同我悟，碧云情近与谁携。
春残相忆荆江岸，一只杜鹃头上啼。
鹤岭僧来细话君，依前高尚迹难群。自抛南岳三生石，
长傍西山数片云。丹访葛洪无旧灶，诗寻灵观有遗文。
莫将离别为相隔，心似虚空几处分。
