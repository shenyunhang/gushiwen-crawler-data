古剑篇 / 宝剑篇
唐代
郭震
君不见昆吾铁冶飞炎烟，红光紫气俱赫然。 
良工锻炼凡几年，铸得宝剑名龙泉。
龙泉颜色如霜雪，良工咨嗟叹奇绝。
琉璃玉匣吐莲花，错镂金环映明月。 
正逢天下无风尘，幸得周防君子身。
精光黯黯青蛇色，文章片片绿龟鳞。
非直结交游侠子，亦曾亲近英雄人。 
何言中路遭弃捐，零落漂沦古狱边。
虽复尘埋无所用， 犹能夜夜气冲天。
