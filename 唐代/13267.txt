题巴州光福寺楠木
唐代
严武
楚江长流对楚寺，楠木幽生赤崖背。临谿插石盘老根，
苔色青苍山雨痕。高枝闹叶鸟不度，半掩白云朝与暮。
香殿萧条转密阴，花龛滴沥垂清露。闻道偏多越水头，
烟生霁敛使人愁。月明忽忆湘川夜，猿叫还思鄂渚秋。
看君幽霭几千丈，寂寞穷山今遇赏。亦知钟梵报黄昏，
犹卧禅床恋奇响。
