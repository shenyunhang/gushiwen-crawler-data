东归留题太常徐卿草堂（在蜀）
唐代
岑参
不谢古名将，吾知徐太常。年才三十馀，勇冠西南方。
顷曾策匹马，独出持两枪。虏骑无数来，见君不敢当。
汉将小卫霍，蜀将凌关张。卿月益清澄，将星转光芒。
复居少城北，遥对岷山阳。车马日盈门，宾客常满堂。
曲池荫高树，小径穿丛篁。江鸟飞入帘，山云来到床。
题诗芭蕉滑，对酒棕花香。诸将射猎时，君在翰墨场。
圣主赏勋业，边城最辉光。与我情绸缪，相知久芬芳。
忽作万里别，东归三峡长。
