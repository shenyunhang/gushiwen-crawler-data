观山灯献徐尚书
唐代
段成式
风杪影凌乱，露轻光陆离。如霞散仙掌，似烧上峨嵋。
道树千花发，扶桑九日移。因山成众像，不复藉蟠螭。
涌出多宝塔，往来飞锡僧。分明三五月，传照百千灯。
驯狖移高柱，庆云遮半层。夜深寒焰白，犹自缀金绳。
磊落风初定，轻明云乍妨。疏中摇月彩，繁处杂星芒。
火树枝柯密，烛龙鳞甲张。穷愁读书者，应得假馀光。
