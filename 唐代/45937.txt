宴柳毅诗
唐代
洞庭龙君
大天苍苍兮大地茫茫，人各有志兮何可思量。
狐神鼠圣兮薄社依墙，雷霆一发兮其孰敢当。
荷贞人兮信义长，令骨肉兮还故乡，永言惭愧兮何时忘。
上天配合兮生死有途，此不当妇兮彼不当夫。
腹心辛苦兮泾水之隅，风霜满鬓兮雨雪罗襦。
赖明公兮引素书，令骨肉兮家如初，永言珍重兮无时无。
碧云悠悠兮泾水东流，伤嗟美人兮雨泣花愁。
尺书远达兮以解君忧，哀冤果雪兮还处其休。
荷君和雅兮感甘羞，山家寂寞兮难久留，
欲将辞去兮悲绸缪。
