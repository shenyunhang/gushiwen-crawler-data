送终
唐代
韦应物
奄忽逾时节，日月获其良。萧萧车马悲，祖载发中堂。
生平同此居，一旦异存亡。斯须亦何益，终复委山冈。
行出国南门，南望郁苍苍。日入乃云造，恸哭宿风霜。
晨迁俯玄庐，临诀但遑遑。方当永潜翳，仰视白日光。
俯仰遽终毕，封树已荒凉。独留不得还，欲去结中肠。
童稚知所失，啼号捉我裳。即事犹仓卒，岁月始难忘。
