写意二首
唐代
牟融
寂寥荒馆闭闲门，苔径阴阴屐少痕。白发颠狂尘梦断，
青毡泠落客心存。高山流水琴三弄，明月清风酒一樽。
醉后曲肱林下卧，此生荣辱不须论。
萧萧华发满头生，深远蓬门倦送迎。独喜冥心无外慕，
自怜知命不求荣。闲情欲赋思陶令。卧病何人问马卿。
林下贫居甘困守，尽教城市不知名。
