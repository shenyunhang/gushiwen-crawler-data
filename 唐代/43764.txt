寒栖子歌（曾居庐山，欲有事罗浮之行）
唐代
皎然
君在庐山知不群，有疑是鹤又是云。生死尘埃污不得，
眼前荣利徒纷纷。今日惠然来访我，酒榼书囊肩背荷。
拂除衣上饵烟霞，昨夜胥门宿蔡家。天然不饮亦不食，
抛名换姓觅不得。且向人间作酒仙，不肯将身生羽翼。
停形为饵天地根，世人皆死我独存。洗虑因吞清明箓，
世人皆贪我常足。栖子妙今道已成，手把玄枢心运冥。
能令鬼哭神效灵，身如飘风不可绊。朝游崆峒夕汗漫，
向来坐客犹未散。忽忆罗浮欲去时，遥指孤云作路岐。
海上仙游不可见，人间日落空桑枝。
