阴山道－疾贪虏也
唐代
白居易
阴山道，阴山道，纥逻敦肥水泉好。每至戎人送马时，
道旁千里无纤草。草尽泉枯马病羸，飞龙但印骨与皮。
五十匹缣易一匹，缣去马来无了日。养无所用去非宜，
每岁死伤十六七。缣丝不足女工苦，疏织短截充匹数。
藕丝蛛网三丈馀，回纥诉称无用处。咸安公主号可敦，
远为可汗频奏论。元和二年下新敕，内出金帛酬马直。
仍诏江淮马价缣，从此不令疏短织。合罗将军呼万岁，
捧授金银与缣彩。谁知黠虏启贪心，明年马多来一倍。
缣渐好，马渐多。阴山虏，奈尔何。
