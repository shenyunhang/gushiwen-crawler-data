奉和幸上官昭容院献诗四首
唐代
郑愔
地轴楼居远，天台阙路赊。何如游帝宅，即此对仙家。
座拂金壶电，池摇玉酒霞。无云秦汉隔，别访武陵花。
尧茨姑射近，汉苑建章连。十五蓂知月，三千桃纪年。
鸾歌随凤吹，鹤舞向鹍弦。更觅琼妃伴，来过玉女泉。
宫掖贤才重，山林高尚难。不言辞辇地，更有结庐欢。
池栋清温燠，岩窗起沍寒。幽亭有仙桂，圣主万年看。
槎流天上转，茅宇禁中开。河鹊填桥至，山熊避槛来。
庭花采菉蓐，岩石步莓苔。愿奉舆图泰，长开锦翰裁。
