赠从弟宣州长史昭
唐代
李白
淮南望江南，千里碧山对。我行倦过之，半落青天外。
宗英佐雄郡，水陆相控带。长川豁中流，千里泻吴会。
君心亦如此，包纳无小大。摇笔起风霜，推诚结仁爱。
讼庭垂桃李，宾馆罗轩盖。何意苍梧云，飘然忽相会。
才将圣不偶，命与时俱背。独立山海间，空老圣明代。
知音不易得，抚剑增感慨。当结九万期，中途莫先退。
