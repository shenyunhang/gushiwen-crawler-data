勉牛生、夏侯生
唐代
吕岩
二秀才，二秀才兮非秀才，非秀才兮是仙才。
中华国里亲遭遇，仰面观天笑眼开。鹤形兮龟骨，
龙吟兮虎颜。我有至言相劝勉，愿君兮勿猜勿猜。
但煦日吹月，咽雨呵雷。火寄冥宫，水济丹台。
金木交而土归位，铅汞分而丹露胎。赤血换而白乳流，
透九窍兮动百骸。然然卷，然然舒，哀哀咍咍。
孩儿喘而不死，腹空虚兮长斋。酬名利兮狂歌醉舞，
酬富贵兮麻裰莎鞋。甲子问时休记，看桑田变作黄埃。
青山白云好居住，劝君归去来兮归去来。
