饭僧
唐代
李群玉
好读天竺书，为寻无生理。焚香面金偈，一室唯巾水。
交信方外言，二三空门子。峻范照秋霜，高标掩僧史。
清晨洁蔬茗，延请良有以。一落喧哗竞，栖心愿依止。
奔曦入半百，冉冉颓濛汜。云泛名利心，风轻是非齿。
向为情爱缚，未尽金仙旨。以静制猿心，将虞瞥然起。
纶巾与藜杖，此意真已矣。他日云壑间，来寻幽居士。
