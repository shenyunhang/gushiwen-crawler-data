游烂柯山四首
唐代
李幼卿
拂雾理孤策，薄霄眺层岑。迥升烟雾外，豁见天地心。
物象不可及，迟回空咏吟。
巨石何崔嵬，横桥架山顶。傍通日月过，仰望虹霓迥。
圣者开津梁，谁能度兹岭。
二仙自围棋，偶与樵夫会。仙家异人代，俄顷千年外。
笙鹤何时还，仪形尚相对。
石室过云外，二僧俨禅寂。不语对空山，无心向来客。
作礼未及终，忘循旧形迹。
