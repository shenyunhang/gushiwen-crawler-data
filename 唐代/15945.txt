送裴相公上太原
唐代
王建
还携堂印向并州，将相兼权是武侯。时难独当天下事，
功成却进手中筹。再三陈乞垆烟里，前后封章玉案头。
朱架早朝立剑戟，绿槐残雨看张油。遥知塞雁从今好，
直得渔阳已北愁。边铺警巡旗尽换，山城候馆壁重修。
千群白刃兵迎节，十对红妆妓打球。圣主分明交暂去，
不须高起见京楼。
