宛陵寓居上沈大夫二首
唐代
赵嘏
满耳歌谣满眼山，宛陵城郭翠微间。人情已觉春长在，
溪户仍将水共闲。晓色入楼红蔼蔼，夜声寻砌碧潺潺。
幽云高鸟俱无事，晚伴西风醉客还。
溪树参差绿可攀，谢家云水满东山。能忘天上他年贵，
来结林中一日闲。醉叩玉盘歌袅袅，暖鸣幽涧鸟关关。
觥筹不尽须归去，路在春风缥缈间。
