题茶山（在宜兴）
唐代
杜牧
山实东吴秀，茶称瑞草魁。剖符虽俗吏，修贡亦仙才。
溪尽停蛮棹，旗张卓翠苔。柳村穿窈窕，松涧渡喧豗.
等级云峰峻，宽平洞府开。拂天闻笑语，特地见楼台。
泉嫩黄金涌，牙香紫璧裁。拜章期沃日，轻骑疾奔雷。
舞袖岚侵涧，歌声谷答回。磬音藏叶鸟，雪艳照潭梅。
好是全家到，兼为奉诏来。树阴香作帐，花径落成堆。
景物残三月，登临怆一杯。重游难自克，俯首入尘埃。
