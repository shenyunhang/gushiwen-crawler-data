奉赠萧二十使君
唐代
杜甫
昔在严公幕，俱为蜀使臣。艰危参大府，前后间清尘。
起草鸣先路，乘槎动要津。王凫聊暂出，萧雉只相驯。
终始任安义，荒芜孟母邻。联翩匍匐礼，意气死生亲。
张老存家事，嵇康有故人。食恩惭卤莽，镂骨抱酸辛。
巢许山林志，夔龙廊庙珍。鹏图仍矫翼，熊轼且移轮。
磊落衣冠地，苍茫土木身。埙篪鸣自合，金石莹逾新。
重忆罗江外，同游锦水滨。结欢随过隙，怀旧益沾巾。
旷绝含香舍，稽留伏枕辰。停骖双阙早，回雁五湖春。
不达长卿病，从来原宪贫。监河受贷粟，一起辙中鳞。
