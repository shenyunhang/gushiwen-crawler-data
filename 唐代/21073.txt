和李校书新题乐府十二首。立部伎
唐代
元稹
胡部新声锦筵坐，中庭汉振高音播。太宗庙乐传子孙，
取类群凶阵初破。戢戢攒枪霜雪耀，腾腾击鼓云雷磨。
初疑遇敌身启行，终象由文士宪左。昔日高宗常立听，
曲终然后临玉座。如今节将一掉头，电卷风收尽摧挫。
宋晋郑女歌声发，满堂会客齐喧呵。珊珊珮玉动腰身，
一一贯珠随咳唾。顷向圜丘见郊祀，亦曾正旦亲朝贺。
太常雅乐备宫悬，九奏未终百寮惰。惉滞难令季札辨，
迟回但恐文侯卧。工师尽取聋昧人，岂是先王作之过。
宋沇尝传天宝季，法曲胡音忽相和。明年十月燕寇来，
九庙千门虏尘涴。我闻此语叹复泣，古来邪正将谁奈。
奸声入耳佞入心，侏儒饱饭夷齐饿。
