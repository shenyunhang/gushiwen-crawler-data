题福唐观二首
唐代
杜光庭
盘空蹑翠到山巅，竹殿云楼势逼天。古洞草深微有路，
旧碑文灭不知年。八州物象通檐外，万里烟霞在目前。
自是人间轻举地，何须蓬岛访真仙。
曾随云水此山游，行尽层峰更上楼。九月登临须有意，
七年岐路亦堪愁。树红树碧高低影，烟淡烟浓远近秋。
暂熟炉香不须去，伫陪天仗入神州。
