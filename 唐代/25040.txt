杭州天竺、灵隐二寺顷岁亦布衣一游…追思为诗二首
唐代
李绅
翠岩幽谷高低寺，十里松风碧嶂连。开尽春花芳草涧，
遍通秋水月明泉。石文照日分霞壁，竹影侵云拂暮烟。
时有猿猱扰钟磬，老僧无复得安禅。
人烟不隔江城近，水石虽清海气深。波动只观罗刹相，
静居难识梵王心。鱼扃昼锁龙宫宝，雁塔高摩欲界金。
近日尤闻重雕饰，世人遥礼二檀林。
