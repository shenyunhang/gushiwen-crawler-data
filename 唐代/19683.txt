品松
唐代
孟郊
追悲谢灵运，不得殊常封。纵然孔与颜，亦莫及此松。
此松天格高，耸异千万重。抓拏巨灵手，擘裂少室峰。
擘裂风雨狞，抓拏指爪傭。道入难抱心，学生易堕踪。
时时数点仙，袅袅一线龙。霏微岚浪际，游戏颢兴浓。
品松徒高高，雌鸣讵嗈嗈。赏异尚可贵，赏潜谁能容。
名华非典实，翦弃徒纤茸。刻削大雅文，所以不敢慵。
