宿荐福寺东池有怀故园因寄元校书
唐代
李端
暮雨风吹尽，东池一夜凉。伏流回弱荇，明月入垂杨。
石竹闲开碧，蔷薇暗吐黄。倚琴看鹤舞，摇扇引桐香。
旧笋方辞箨，新莲未满房。林幽花晚发，地远草先长。
抚枕愁华鬓，凭栏想故乡。露馀清汉直，云卷白榆行。
惊鹊仍依树，游鱼不过梁。系舟偏忆戴，炊黍愿期张。
末路还思借，前恩讵敢忘。从来叔夜懒，非是接舆狂。
众病婴公干，群忧集孝璋。惭将多误曲，今日献周郎。
