代寄情，楚词体
唐代
李白
君不来兮，徒蓄怨积思而孤吟。云阳一去已远，
隔巫山绿水之沉沉。留馀香兮染绣被，夜欲寝兮愁人心。
朝驰余马于青楼，怳若空而夷犹。浮云深兮不得语，
却惆怅而怀忧。使青鸟兮衔书，恨独宿兮伤离居。
何无情而雨绝，梦虽往而交疏。横流涕而长嗟，
折芳洲之瑶华。送飞鸟以极目，怨夕阳之西斜。
愿为连根同死之秋草，不作飞空之落花。
