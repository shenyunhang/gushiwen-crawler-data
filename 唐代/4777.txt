三日独坐驩州思忆旧游
唐代
沈佺期
两京多节物，三日最遨游。丽日风徐卷，香尘雨暂收。
红桃初下地，绿柳半垂沟。童子成春服，宫人罢射鞴。
禊堂通汉苑，解席绕秦楼。束皙言谈妙，张华史汉遒。
无亭不驻马，何浦不横舟。舞籥千门度，帷屏百道流。
金丸向鸟落，芳饵接鱼投。濯秽怜清浅，迎祥乐献酬。
灵刍陈欲弃，神药曝应休。谁念招魂节，翻为御魅囚。
朋从天外尽，心赏日南求。铜柱威丹徼，朱崖镇火陬。
炎蒸连晓夕，瘴疠满冬秋。西水何时贷，南方讵可留。
无人对炉酒，宁缓去乡忧。
