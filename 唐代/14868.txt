杂曲
唐代
李益
妾本蚕家女，不识贵门仪。藁砧持玉斧，交结五陵儿。
十日或一见，九日在路岐。人生此夫婿，富贵欲何为。
杨柳徒可折，南山不可移。妇人贵结发，宁有再嫁资。
嫁女莫望高，女心愿所宜。宁从贱相守，不愿贵相离。
蓝叶郁重重，蓝花若榴色。少妇归少年，华光自相得。
谁言配君子，以奉百年身。有义即夫婿，无义还他人。
爱如寒炉火，弃若秋风扇。山岳起面前，相看不相见。
丈夫非小儿，何用强相知。不见朝生菌，易成还易衰。
征客欲临路，居人还出门。北风河梁上，四野愁云繁。
岂不恋我家，夫婿多感恩。前程有日月，勋绩在河源。
少妇马前立，请君听一言。春至草亦生，谁能无别情。
殷勤展心素，见新莫忘故。遥望孟门山，殷勤报君子。
既为随阳雁，勿学西流水。尝闻生别离，悲莫悲于此。
同器不同荣，堂下即千里。与君贫贱交，何异萍上水。
托身天使然，同生复同死。
