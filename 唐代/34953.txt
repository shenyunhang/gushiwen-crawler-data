雪十二韵
唐代
李咸用
六出凝阴气，同云指上天。结时风乍急，集处霰长先。
草穗翘祥燕，陂桩叶白莲。犬狂南陌上，竹醉小池前。
樵径花黏屦，渔舟玉帖舷。阵经旸谷薄，势想朔方偏。
楼面光摇锡，篱头晓列钱。石苔青鹿卧，殿网素蛾穿。
嘶马应思塞，蹲乌似为燕。童痴为兽捏，僧爱用茶煎。
念物希周穆，含毫愧惠连。吟阑馀兴逸，还忆剡溪船。
