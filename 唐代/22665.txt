和微之诗二十三首。和李势女
唐代
白居易
减一分太短，增一分太长。不朱面若花，不粉肌如霜。
色为天下艳，心乃女中郎。自言重不幸，家破身未亡。
人各有一死，此死职所当。忍将先人体，与主为疣疮。
妾死主意快，从此两无妨。愿信赤心语，速即白刃光。
南郡忽感激，却立舍锋铓。抚背称阿姉，归我如归乡。
竟以恩信待，岂止猜妒忘。由来几上肉，不足挥干将。
南郡死已久，骨枯墓苍苍。愿于墓上头，立石镌此章。
劝诫天下妇，不令阴胜阳。
