感讽五首
唐代
李贺
合浦无明珠，龙洲无木奴。足知造化力，不给使君须。
越妇未织作，吴蚕始蠕蠕。县官骑马来，狞色虬紫须。
怀中一方板，板上数行书。不因使君怒，焉得诣尔庐。
越妇拜县官，桑牙今尚小。会待春日晏，丝车方掷掉。
越妇通言语，小姑具黄粱。县官踏餐去，簿吏复登堂。
奇俊无少年，日车何躃躃.我待纡双绶，遗我星星发。
都门贾生墓，青蝇久断绝。寒食摇扬天，愤景长肃杀。
皇汉十二帝，唯帝称睿哲。一夕信竖儿，文明永沦歇。
南山何其悲，鬼雨洒空草。长安夜半秋，风前几人老。
低迷黄昏径，袅袅青栎道。月午树无影，一山唯白晓。
漆炬迎新人，幽圹萤扰扰。
星尽四方高，万物知天曙。己生须己养，荷担出门去。
君平久不反，康伯循国路。晓思何譊譊，闤闠千人语。
石根秋水明，石畔秋草瘦。侵衣野竹香，蛰蛰垂叶厚。
岑中月归来，蟾光挂空秀。桂露对仙娥，星星下云逗。
凄凉栀子落，山璺泣清漏。下有张仲蔚，披书案将朽。
