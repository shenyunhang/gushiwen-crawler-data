公子家二首
唐代
李山甫
曾是皇家几世侯，入云高第照神州。柳遮门户横金锁，
花拥弦歌咽画楼。锦袖妒姬争巧笑，玉衔骄马索闲游。
麻衣酷献平生业，醉倚春风不点头。
柳底花阴压露尘，醉烟轻罩一团春。鸳鸯占水能嗔客，
鹦鹉嫌笼解骂人。騕褭似龙随日换，轻盈如燕逐年新。
不知买尽长安笑，活得苍生几户贫。
