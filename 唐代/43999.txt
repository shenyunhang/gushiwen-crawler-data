送张拾遗赴施州司户
唐代
贯休
道之大道古太古，二字为名争莽卤。社稷安危在直言，
须历尧阶挝谏鼓。恭闻吾皇至圣深无比，推席却几听至理。
一言偶未合尧聪，贾生须看湘江水。
君不见顷者百官排闼赴延英，阳城不死存令名。
又不见仲尼遥奇司马子，珮玉垂绅合如此。
公乎公乎施之掾，江上春风喜相见。畏天之命复行行，
芙蓉为衣胜絁绢。好音入耳应非久，三峡闻猿莫回首。
且啜千年羹，醉巴酒。
