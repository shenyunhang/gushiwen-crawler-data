杂曲歌辞。杨柳枝
唐代
薛能
华清高树出离宫，南陌柔条带暖风。
谁风轻阴是良夜，瀑泉声畔月明中。
洛桥晴影覆江船，羌笛秋声湿塞烟。
闲想习池公宴罢，水蒲风絮夕阳天。
嫩绿轻悬似缀旒，路人遥见隔宫楼。
谁能更近丹墀种，解播皇风入九州。
暖风晴日断浮埃，废路新条发钓台。
处处轻轻可惆怅，后人攀处古人栽。
潭上江边袅袅垂，日高风静絮相随。
青楼一树无人见，正是女郎眠觉时。
汴水高悬百万条，风清两岸一时摇。
隋家力尽虚栽得，无限春风属圣朝。
和花烟树九重城，夹路春阴十万营。
唯向边头不堪望，一株憔悴少人行。
窗外齐垂旭日初，楼边轻好暖风徐。
游人莫道栽无益，桃李清阴却不如。
众木犹寒独早青，御沟桥畔曲江亭。
陶家旧日应如此，一院春条绿绕厅。
帐偃缨垂细复繁，令人心想石家园。
风条月影皆堪重，何事侯门爱树萱。
数首新词带恨成，柳丝牵我我伤情。
柔娥幸有腰支稳，试踏吹声作唱声。
高出军营远映桥，贼兵曾斫火曾烧。
风流性在终难改，依旧春来万万条。
县依陶令想嫌迂，营伴将军即大粗。
此日与君除万恨，数篇风调更应无。
狂似纤腰软胜绵，自多情态更谁怜。
游人不折还堪恨，抛向桥边与路边。
朝阳晴照绿杨烟，一别通波十七年。
应有旧枝无处觅，万株风里卓旌旃。
晴垂芳态吐牙新，雨摆轻条湿面春。
别有出墙高数尺，不知摇动是何人。
暖梳簪朵事登楼，因挂垂杨立地愁。
牵断绿丝攀不得，半空悬著玉搔头。
西园高树后庭根，处处寻芳有折痕。
终忆旧游桃叶舍，一株斜映竹篱门。
刘白苏台总近时，当初章句是谁推。
纤腰舞尽春杨柳，未有侬家一首诗。
