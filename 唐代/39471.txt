早春池亭独游三首
唐代
刘象
春意送残腊，春晴融小洲。蒲茸才簇岸，柳颊已遮楼。
便有杯觞兴，可据羁旅愁。凫鹥亦相狎，尽日戏清流。
清流环绿筱，清景媚虹桥。莺刷初迁羽，莎拳拟拆苗。
细沙擢暖岸，淑景动和飙。倍忆同袍侣，相欢倒一瓢。
一瓢欢自足，一日兴偏多。幽意人先赏，疏丛蝶未过。
知音新句苦，窥沼醉颜酡。万虑从相拟，今朝欲奈何。
