与李司直令从荻塘联句
唐代
皎然
画舸悠悠荻塘路，真僧与我相随去。 ——李令从
寒花似菊不知名，霜叶如枫是何树。 ——李令从
倦客经秋夜共归，情多语尽明相顾。 ——皎然
遥城候骑来仍少，傍岭哀猿发无数。 ——皎然
心闲清净得禅寂，兴逸纵横问章句。 ——李令从
虫声切切草间悲，萤影纷纷月前度。 ——李令从
撩乱云峰好赋诗，婵娟水月堪为喻。 ——皎然
与君出处本不同，从此还依旧山住。 ——皎然
