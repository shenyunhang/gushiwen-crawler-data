广陵诗
唐代
权德舆
广陵实佳丽，隋季此为京。八方称辐凑，五达如砥平。
大旆映空色，笳箫发连营。层台出重霄，金碧摩颢清。
交驰流水毂，迥接浮云甍。青楼旭日映，绿野春风晴。
喷玉光照地，颦蛾价倾城。灯前互巧笑，陌上相逢迎。
飘飘翠羽薄，掩映红襦明。兰麝远不散，管弦闲自清。
曲士守文墨，达人随性情。茫茫竟同尽，冉冉将何营。
且申今日欢，莫务身后名。肯学诸儒辈，书窗误一生。
