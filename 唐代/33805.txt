奉和袭美夏景无事因怀章来二上人次韵
唐代
陆龟蒙
檐外青阳有二梅，折来堪下冻醪杯。高杉自欲生龙脑，
小弁谁能寄鹿胎。丽事肯教饶沈谢，谈微何必减宗雷。
还闻拟结东林社，争奈渊明醉不来。
忽忆高僧坐夏堂，厌泉声闹笑云忙。山重海澹怀中印，
月冷风微宿上方。病后书求嵩少药，定回衣染贝多香。
何时更问逍遥义，五粒松阴半石床。
