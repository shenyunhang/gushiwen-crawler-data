感旧陈情五十韵献淮南李仆射
唐代
温庭筠
嵇绍垂髫日，山涛筮仕年。琴樽陈席上，纨绮拜床前。
邻里才三徙，云霄已九迁。感深情惝怳，言发泪潺湲。
忆昔龙图盛，方今鹤羽全。桂枝香可袭，杨叶旧频穿。
玉籍标人瑞，金丹化地仙。赋成攒笔写，歌出满城传。
既矫排虚翅，将持造物权。万灵思鼓铸，群品待陶甄。
视草丝纶出，持纲雨露悬。法行黄道内，居近翠华边。
书迹临汤鼎，吟声接舜弦。白麻红烛夜，清漏紫微天。
雷电随神笔，鱼龙落彩笺。闲宵陪雍时，清暑在甘泉。
耿介非持禄，优游是养贤。冰清临百粤，风靡化三川。
委寄崇推毂，威仪压控弦。梁园提彀骑，淮水换戎旃。
照日青油湿，迎风锦帐鲜。黛蛾陈二八，珠履列三千。
舞转回红袖，歌愁敛翠钿。满堂开照曜，分座俨婵娟。
油额芙蓉帐，香尘玳瑁筵。绣旗随影合，金阵似波旋。
缇幕深回互，朱门暗接连。彩虬蟠画戟，花马立金鞭。
有客将谁托，无媒窃自怜。抑扬中散曲，漂泊孝廉船。
未展干时策，徒抛负郭田。转蓬犹邈尔，怀橘更潸然。
投足乖蹊径，冥心向简编。未知鱼跃地，空愧鹿鸣篇。
稷下期方至，漳滨病未痊。定非笼外鸟，真是壳中蝉。
蕙径邻幽澹，荆扉兴静便。草堂苔点点，蔬囿水溅溅。
钓罢溪云重，樵归涧月圆。懒多成宿疢，愁甚似春眠。
木直终难怨，膏明只自煎。郑乡空健羡，陈榻未招延。
旅食逢春尽，羁游为事牵。宦无毛义檄，婚乏阮修钱。
冉弱营中柳，披敷幕下莲。傥能容委质，非敢望差肩。
涩剑犹堪淬，馀朱或可研。从师当鼓箧，穷理久忘筌。
折简能荣瘁，遣簪莫弃捐。韶光如见借，寒谷变风烟。
