景申秋八首
唐代
元稹
年年秋意绪，多向雨中生。渐欲烟火近，稍怜衣服轻。
咏诗闲处立，忆事夜深行。濩落寻常惯，凄凉别为情。
蚊幌雨来卷，烛蛾灯上稀。啼儿冷秋簟，思妇问寒衣。
帘断萤火入，窗明蝙蝠飞。良辰日夜去，渐与壮心违。
嗢嗢檐溜凝，丁丁窗雨繁。枕倾筒簟滑，幔飐案灯翻。
唤魇儿难觉，吟诗婢苦烦。强眠终不著，闲卧暗消魂。
瓶泻高檐雨，窗来激箭风。病憎灯火暗，寒觉薄帏空。
婢报樵苏竭，妻愁院落通。老夫慵计数，教想蔡城东。
风头难著枕，病眼厌看书。无酒销长夜，回灯照小馀。
三元推废王，九曜入乘除。廊庙应多算，参差斡太虚。
经雨篱落坏，入秋田地荒。竹垂哀折节，莲败惜空房。
小片慈菇白，低丛柚子黄。眼前撩乱辈，无不是同乡。
雨柳枝枝弱，风光片片斜。蜻蜓怜晓露，蛱蝶恋秋花。
饥啅空篱雀，寒栖满树鸦。荒凉池馆内，不似有人家。
病苦十年后，连阴十日馀。人方教作鼠，天岂遣为鱼。
鲛绽酆城剑，虫凋鬼火书。出闻泥泞尽，何地不摧车。
