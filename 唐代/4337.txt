道家四首奉敕撰
唐代
张说
金坛启曙闱，真气肃微微。落月衔仙窦，初霞拂羽衣。
香随龙节下，云逐凤箫飞。暂住蓬莱戏，千年始一归。
窈窕流精观，深沉紫翠庭。金奁调上药，宝案读仙经。
作赋看神雨，乘槎辨客星。只应谢人俗，轻举托云輧。
金炉承道诀，玉牒启玄机。云逐笙歌度，星流宫殿飞。
乘风嬉浩荡，窥月弄光辉。唯有三山鹤，应同千载归。
道记开中箓，真官表上清。焚香三鸟至，炼药九仙成。
天上灵书下，空中妙伎迎。迎来出烟雾，渺渺戏蓬瀛。
