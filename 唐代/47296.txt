浣溪沙
唐代
毛熙震
春暮黄莺下砌前，水精帘影露珠悬，绮霞低映晚晴天¤
弱柳万条垂翠带，残红满地碎香钿，蕙风飘荡散轻烟。
花榭香红烟景迷，满庭芳草绿萋萋，金铺闲掩绣帘低¤
紫燕一双娇语碎，翠屏十二晚峰齐，梦魂消散醉空闺。
晚起红房醉欲消，绿鬟云散袅金翘，雪香花语不胜娇¤
好是向人柔弱处，玉纤时急绣裙腰，春心牵惹转无憀.
一只横钗坠髻丛，静眠珍簟起来慵，绣罗红嫩抹苏胸¤
羞敛细蛾魂暗断，困迷无语思犹浓，小屏香霭碧山重。
云薄罗裙绶带长，满身新裛瑞龙香，翠钿斜映艳梅妆¤
佯不觑人空婉约，笑和娇语太猖狂，忍教牵恨暗形相。
碧玉冠轻袅燕钗，捧心无语步香阶，缓移弓底绣罗鞋¤
暗想欢娱何计好，岂堪期约有时乖，日高深院正忘怀。
半醉凝情卧绣茵，睡容无力卸罗裙，玉笼鹦鹉厌听闻¤
慵整落钗金翡翠，象梳欹鬓月生云，锦屏绡幌麝烟薰。
