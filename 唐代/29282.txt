燕台四首。夏
唐代
李商隐
前阁雨帘愁不卷，后堂芳树阴阴见。石城景物类黄泉，
夜半行郎空柘弹。绫扇唤风阊阖天，轻帷翠幕波渊旋。
蜀魂寂寞有伴未，几夜瘴花开木棉。桂宫留影光难取，
嫣薰兰破轻轻语。直教银汉堕怀中，未遣星妃镇来去。
浊水清波何异源，济河水清黄河浑。安得薄雾起缃裙，
手接云輧呼太君。
