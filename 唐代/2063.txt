杂曲歌辞·浪淘沙
唐代
刘禹锡
九曲黄河万里沙，浪淘风簸自天涯。 
如今直上银河去，同到牵牛织女家。 
洛水桥边春日斜，碧流轻浅见琼沙。 
无端陌上狂风急，惊起鸳鸯出浪花。 
汴水东流虎眼文，清淮晓色鸭头春。 
君看渡口淘沙处，渡却人间多少人。 
鹦鹉洲头浪飐沙，青楼春望日将斜。 
衔泥燕子争归舍，独自狂夫不忆家。 
濯锦江边两岸花，春风吹浪正淘沙。 
女郎剪下鸳鸯锦，将向中流匹晚霞。 
日照澄洲江雾开，淘金女伴满江隈。 
美人首饰侯王印，尽是沙中浪底来。 
八月涛声吼地来，头高数丈触山回。 
须臾却入海门去，卷起沙堆似雪堆。 
莫道谗言如浪深，莫言迁客似沙沉。 
千淘万漉虽辛苦，吹尽狂沙始到金。 
流水淘沙不暂停，前波未灭后波生。 
令人忽忆潇湘渚，回唱迎神三两声。
