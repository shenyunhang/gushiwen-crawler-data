杂曲歌辞。苏摩遮
唐代
张说
摩遮本出海西胡，琉璃宝服紫髯胡。
闻道皇恩遍宇宙，来时歌舞助欢娱。
绣装帕额宝花冠，夷歌骑舞借人看。
自能激水成阴气，不虑今年寒不寒。
腊月凝阴积帝台，豪歌击鼓送寒来。
油囊取得天河水，将添上寿万年杯。
寒气宜人最可怜，故将寒水散庭前。
惟愿圣君无限寿，长取新年续旧年。
昭成皇后帝家亲，荣乐诸人不比伦。
往日霜前花委地，今年雪后树逢春。
