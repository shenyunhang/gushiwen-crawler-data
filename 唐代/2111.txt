杂曲歌辞。舞马千秋万岁乐府词
唐代
张说
金天诞圣千秋节，玉醴还分万寿觞。试听紫骝歌乐府，
何如騄骥舞华冈。连骞势出鱼龙变，蹀躞骄生鸟兽行。
岁岁相传指树日，翩翩来伴庆云翔。
圣王至德与天齐，天马来仪自海西。腕足齐行拜两膝，
繁骄不进蹈千蹄。髤髵奋鬣时蹲踏，鼓怒骧身忽上跻。
更有衔杯终宴曲，垂头掉尾醉如泥。
远听明君爱逸才，玉鞭金翅引龙媒。不因兹白人间有，
定是飞黄天上来。影弄日华相照耀，喷含云色且徘徊。
莫言阙下桃花舞，别有河中兰叶开。
