智达上人水精念珠歌
唐代
欧阳詹
水已清，清中不易当其精。精华极，何宜更复加磨拭。
良工磨拭成贯珠，泓澄洞澈看如无。星辉月耀莫之逾，
骇鸡照乘徒称殊。上人念佛泛贞谛，一佛一珠以为计。
既指其珠当佛身，亦欲珠明佛像智。咨董母，访朱公。
得之玓瓅群奇中，龙龛鹫岭长随躬。朝自守持纤掌透，
夜来月照红绦空。穷川极陆难为宝，孰说砗磲将玛瑙。
连连寒溜下阴轩，荧荧泫露垂秋草。皎晶晶，彰煌煌，
陆离电烻纷不常，凌眸晕目生光芒。我来借问修行术，
数日殷勤美兹物。上人视日授微言，心静如斯即诸佛。
