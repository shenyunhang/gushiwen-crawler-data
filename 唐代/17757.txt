题炭谷湫祠堂
唐代
韩愈
万生都阳明，幽暗鬼所寰。嗟龙独何智，出入人鬼间。
不知谁为助，若执造化关。厌处平地水，巢居插天山。
列峰若攒指，石盂仰环环。巨灵高其捧，保此一掬悭。
森沈固含蓄，本以储阴奸。鱼鳖蒙拥护，群嬉傲天顽。
翾翾栖托禽，飞飞一何闲。祠堂像侔真，擢玉纡烟鬟。
群怪俨伺候，恩威在其颜。我来日正中，悚惕思先还。
寄立尺寸地，敢言来途艰。吁无吹毛刃，血此牛蹄殷。
至令乘水旱，鼓舞寡与鳏。林丛镇冥冥，穷年无由删。
妍英杂艳实，星琐黄朱斑。石级皆险滑，颠跻莫牵攀。
龙区雏众碎，付与宿已颁。弃去可奈何，吾其死茅菅。
