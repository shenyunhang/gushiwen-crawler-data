谒金门（一名花自落、垂杨碧、出塞）
唐代
韦庄
春雨足，染就一溪新绿。柳外飞来双羽玉，弄晴相对浴¤
楼外翠帘高轴，倚遍阑干几曲。云淡水平烟树簇，
寸心千里目。
春漏促，金烬暗挑残烛。一夜帘前风撼竹，梦魂相断续¤
有个娇饶如玉，夜夜绣屏孤宿。闲抱琵琶寻旧曲，
远山眉黛绿。
空相忆，无计得传消息。天上嫦娥人不识，寄书何处觅¤
新睡觉来无力，不忍把君书迹。满院落花春寂寂，
断肠芳草碧。
