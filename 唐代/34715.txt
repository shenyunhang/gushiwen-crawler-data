三年冬大礼五首
唐代
曹唐
皇帝斋心洁素诚，自朝真祖报升平。华山秋草多归马，
沧海寒波绝洗兵。银箭水残河势断，玉炉烟尽日华生。
千官整肃三天夜，剑佩初闻入太清。
海日西飞度禁林，太清宫殿月沉沉。不闻北斗倾尧酒，
空觉南风入舜琴。歌压钧天闲梦尽，诏归秋水道情深。
雪风更起古杉叶，时送步虚清磬音。
太一天坛降紫君，属车龙鹤夜成群。春浮玉藻寒初落，
露拂金茎曙欲分。三代乐回风入律，四溟歌驻水成文。
千官不动旌旗下，日照南山万树云。
山拥飞云海水清，天坛未夕仗先成。千官不起金縢议，
万国空瞻玉藻声。禁火曙然烟焰袅，宫衣寒拂雪花轻。
侧闻左右皆周吕，看取从容致太平。
太和琴暖发南薰，水阔风高得细闻。沧海举歌夔是相，
历山回禅舜为君。翠微呼处生丹障，清净封中起白云。
今日病身惭小隐，欲将泉石勒移文。
