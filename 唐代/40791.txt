泉州刺桐花咏兼呈赵使君
唐代
陈陶
仿佛三株植世间，风光满地赤城闲。
无因秉烛看奇树，长伴刘公醉玉山。
海曲春深满郡霞，越人多种刺桐花。
可怜虎竹西楼色，锦帐三千阿母家。
石氏金园无此艳，南都旧赋乏灵材。
只因赤帝宫中树，丹凤新衔出世来。
猗猗小艳夹通衢，晴日熏风笑越姝。
只是红芳移不得，刺桐屏障满中都。
不胜攀折怅年华，红树南看见海涯。
故国春风归去尽，何人堪寄一枝花。
赤帝常闻海上游，三千幢盖拥炎州。
今来树似离宫色，红翠斜欹十二楼。
