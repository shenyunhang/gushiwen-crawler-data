贯休应梦罗汉画歌（一作禅月大师歌）
唐代
欧阳炯
西岳高僧名贯休，孤情峭拔凌清秋。天教水墨画罗汉，
魁岸古容生笔头。时捎大绢泥高壁，闭目焚香坐禅室。
忽然梦里见真仪，脱下袈裟点神笔。高握节腕当空掷，
窸窣毫端任狂逸。逡巡便是两三躯，不似画工虚费日。
怪石安拂嵌复枯，真僧列坐连跏趺。形如瘦鹤精神健，
顶似伏犀头骨粗。倚松根，傍岩缝，曲录腰身长欲动。
看经弟子拟闻声，瞌睡山童疑有梦。不知夏腊几多年，
一手支颐偏袒肩。口开或若共人语，身定复疑初坐禅。
案前卧象低垂鼻，崖畔戏猿斜展臂。芭蕉花里刷轻红，
苔藓文中晕深翠。硬筇杖，矮松床，雪色眉毛一寸长。
绳开梵夹两三片，线补衲衣千万行。林间乱叶纷纷堕，
一印残香断烟火。皮穿木屐不曾拖，笋织蒲团镇长坐。
休公休公逸艺无人加，声誉喧喧遍海涯。五七字句一千首，
大小篆书三十家。唐朝历历多名士，萧子云兼吴道子。
若将书画比休公，只恐当时浪生死。
休公休公始自江南来入秦，于今到蜀无交亲。
诗名画手皆奇绝，觑你凡人争是人。瓦棺寺里维摩诘，
舍卫城中辟支佛。若将此画比量看，总在人间为第一。
