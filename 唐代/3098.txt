郡宅中斋
唐代
宋之问
郡宅枕层岭，春湖绕芳甸。云甍出万家，卧览皆已遍。
渔商汗成雨，廨邑明若练。越俗镜中行，夏祠云表见。
兹都信盘郁，英远常栖眄。王子事黄老，独乐恣游衍。
谢公念苍生，同忧感推荐。灵越多秀士，运阔无由面。
神理翳青山，风流满黄卷。揆予谬承奖，自昔从缨弁。
瑶水执仙羁，金闺负时选。晨趋博望苑，夜直明光殿。
一朝罢台阁，万里违乡县。风土足慰心，况悦年芳变。
淮廪伫滋实，沂歌非所羡。讼寝归四明，龄颓亲九转。
微尚本江海，少留岂交战。唯馀后凋色，窃比东南箭。
