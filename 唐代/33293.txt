太湖诗。石板（在石公山前）
唐代
皮日休
翠石数百步，如板漂不流。空疑水妃意，浮出青玉洲。
中若莹龙剑，外唯叠蛇矛。狂波忽然死，浩气清且浮。
似将翠黛色，抹破太湖秋。安得三五夕，携酒棹扁舟。
召取月夫人，啸歌于上头。又恐霄景阔，虚皇拜仙侯。
欲建九锡碑，当立十二楼。琼文忽然下，石板谁能留。
此事少知者，唯应波上鸥。
