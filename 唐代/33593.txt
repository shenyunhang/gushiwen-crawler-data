奉和袭美太湖诗二十首。投龙潭
唐代
陆龟蒙
名山潭洞中，自古多秘邃。君将接神物，聊用申祀事。
熔金象牙角，尺木无不备。亦既奉真官，因之徇前志。
持来展明诰，敬以投嘉瑞。鳞光焕水容，目色烧山翠。
吾皇病秦汉，岂独探幽异。所贵风雨时，民皆受其赐。
良田为巨浸，污泽成赤地。掌职一不行，精灵又何寄。
唯贪血食饱，但据骊珠睡。何必费黄金，年年授星使。
