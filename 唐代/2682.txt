九月九日登龙山
唐代
张九龄
郡庭常窘束，凉野求昭旷。楚客凛秋时，桓公旧台上。
清明风日好，历落江山望。极远何萧条，中留坐惆怅。
东弥夏首阔，西拒荆门壮。夷险虽异时，古今岂殊状。
先贤杳不接，故老犹可访。投吊伤昔人，挥斤感前匠。
自为本疏散，未始忘幽尚。际会非有欲，往来是无妄。
为邦复多幸，去国殊迁放。且泛篱下菊，还聆郢中唱。
灌园亦何为，於陵乃逃相。
