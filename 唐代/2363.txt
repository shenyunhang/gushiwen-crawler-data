晚年叙志示翟处士
唐代
王绩
弱龄慕奇调，无事不兼修。望气登重阁，占星上小楼。
明经思待诏，学剑觅封侯。弃繻频北上，怀刺几西游。
中年逢丧乱，非复昔追求。失路青门隐，藏名白社游。
风云私所爱，屠博暗为俦。解纷曾霸越，释难颇存周。
晚岁聊长想，生涯太若浮。归来南亩上，更坐北溪头。
古岸多磐石，春泉足细流。东隅诚已谢，西景惧难收。
无谓退耕近，伏念已经秋。庚桑逢处跪，陶潜见人羞。
三晨宁举火，五月镇披裘。自有居常乐，谁知身世忧。
