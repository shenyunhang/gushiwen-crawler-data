送华阴尉张苕赴邕府使幕（张即燕公之孙，顷坐事除名）
唐代
刘禹锡
昔忝南宫郎，往来东观频。尝披燕公传，耸若窥三辰。
翊圣崇国本，像贤正朝伦。高视缅今古，清风夐无邻。
兰锜照通衢，一家十朱轮。酂国嗣侯绝，韦卿世业贫。
夫子承大名，少年振芳尘。青袍仙掌下，矫首凌烟旻.
公冶本非罪，潘郎一为民。风霜苦摇落，坚白无缁磷。
一旦逢良时，天光烛幽沦。重为长裾客，佐彼观风臣。
分野穷禹画，人烟过虞巡。不言此行远，所乐相知新。
雨起巫山阳，鸟鸣湘水滨。离筵出苍莽，别曲多悲辛。
今朝一杯酒，明日千里人。从此孤舟去，悠悠天海春。
