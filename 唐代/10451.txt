垂老别
唐代
杜甫
四郊未宁静，垂老不得安。子孙阵亡尽，焉用身独完。 
投杖出门去，同行为辛酸。幸有牙齿存，所悲骨髓干。 
男儿既介胄，长揖别上官。老妻卧路啼，岁暮衣裳单。 
孰知是死别，且复伤其寒。此去必不归，还闻劝加餐。 
土门壁甚坚，杏园度亦难。势异邺城下，纵死时犹宽。 
人生有离合，岂择衰老端。忆昔少壮日，迟回竟长叹。 
万国尽征戍，烽火被冈峦。积尸草木腥，流血川原丹。 
何乡为乐土，安敢尚盘桓。弃绝蓬室居，塌然摧肺肝。
