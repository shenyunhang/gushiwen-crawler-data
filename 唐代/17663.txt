汴泗交流赠张仆射（建封）
唐代
韩愈
汴泗交流郡城角，筑场十步平如削。短垣三面缭逶迤，
击鼓腾腾树赤旗。新秋朝凉未见日，公早结束来何为。
分曹决胜约前定，百马攒蹄近相映。球惊杖奋合且离，
红牛缨绂黄金羁。侧身转臂著马腹，霹雳应手神珠驰。
超遥散漫两闲暇，挥霍纷纭争变化。发难得巧意气粗，
欢声四合壮士呼。此诚习战非为剧，岂若安坐行良图。
当今忠臣不可得，公马莫走须杀贼。
