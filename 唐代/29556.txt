陈情上李景让大夫
唐代
刘得仁
一被浮名误，旋遭白发侵。裴回恋明主，梦寐在秋岑。
遇物唯多感，居常只是吟。待时钳定口，经事压低心。
辛苦文场久，因缘戚里深。老迷新道路，贫卖旧园林。
晴赏行闻水，宵棋坐见参。龟留闲去问，僧约偶来寻。
望喜潜凭鹊，娱情愿有琴。此生如遂意，誓死报知音。
上德怜孤直，唯公拔陆沉。丘山恩忽被，蝼蚁力难任。
作鉴明同日，听言重若金。从兹更无限，翘足俟为霖。
