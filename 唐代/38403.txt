李氏小池亭十二韵（时在婺州寄居作）
唐代
韦庄
积石乱巉巉，庭莎绿不芟。小桥低跨水，危槛半依岩。
花落鱼争唼，樱红鸟竞鵮.引泉疏地脉，扫絮积山嵌。
古柳红绡织，新篁紫绮缄。养猿秋啸月，放鹤夜栖杉。
枕簟谿云腻，池塘海雨咸。语窗鸡逞辨，舐鼎犬偏馋。
踏藓青黏屐，攀萝绿映衫。访僧舟北渡，贳酒日西衔。
迟客登高阁，题诗绕翠岩。家藏何所宝，清韵满琅函。
