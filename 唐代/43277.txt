答苏州韦应物郎中
唐代
皎然
诗教殆沦缺，庸音互相倾。忽观风骚韵，会我夙昔情。
荡漾学海资，郁为诗人英。格将寒松高，气与秋江清。
何必邺中作，可为千载程。受辞分虎竹，万里临江城。
到日扫烦政，况今休黩兵。应怜禅家子，林下寂无营。
迹隳世上华，心得道中精。脱略文字累，免为外物撄。
书衣流埃积，砚石驳藓生。恨未识君子，空传手中琼。
安可诱我性，始愿愆素诚。为无鸑鷟音，继公云和笙。
吟之向禅薮，反愧幽松声。
