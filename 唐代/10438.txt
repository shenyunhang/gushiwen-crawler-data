留花门
唐代
杜甫
北门天骄子，饱肉气勇决。高秋马肥健，挟矢射汉月。
自古以为患，诗人厌薄伐。修德使其来，羁縻固不绝。
胡为倾国至，出入暗金阙。中原有驱除，隐忍用此物。
公主歌黄鹄，君王指白日。连云屯左辅，百里见积雪。
长戟鸟休飞，哀笳曙幽咽。田家最恐惧，麦倒桑枝折。
沙苑临清渭，泉香草丰洁。渡河不用船，千骑常撇烈。
胡尘逾太行，杂种抵京室。花门既须留，原野转萧瑟。
