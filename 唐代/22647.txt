六年春赠分司东都诸公（时为河南尹）
唐代
白居易
我为同州牧，内愧无才术。忝擢恩已多，遭逢幸非一。
偶当谷贱岁，适值民安日。郡县狱空虚，乡闾盗奔逸。
其间最幸者，朝客多分秩。行接鸳鹭群，坐成芝兰室。
时联拜表骑，间动题诗笔。夜雪秉烛游，春风携榼出。
花教莺点检，柳付风排比。法酒淡清浆，含桃袅红实。
洛童调金管，卢女铿瑶瑟。黛惨歌思深，腰凝舞拍密。
每因同醉乐，自觉忘衰疾。始悟肘后方，不如杯中物。
生涯随日过，世事何时毕。老子苦乖慵，希君数牵率。
