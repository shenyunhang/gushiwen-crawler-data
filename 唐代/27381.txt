和河南白尹西池北新葺水斋招赏十二韵
唐代
雍陶
二室峰前水，三川府右亭。乱流深竹径，分绕小花汀。
池角通泉脉，堂心豁地形。坐中寒瑟瑟，床下细泠泠。
雨夜思巫峡，秋朝想洞庭。千年孤镜碧，一片远天青。
鱼戏摇红尾，鸥闲退白翎。荷倾泻珠露，沙乱动金星。
藤架如纱帐，苔墙似锦屏。龙门人少到，仙棹自多停。
游忆高僧伴，吟招野客听。馀波不能惜，便欲养浮萍。
