蒙山作
唐代
萧颖士
东蒙镇海沂，合沓馀百里。清秋净氛霭，崖崿隐天起。
于役劳往还，息徒暂攀跻。将穷绝迹处，偶得冥心理。
云气杂虹霓，松声乱风水。微明绿林际，杳窱丹洞里。
仙鸟时可闻，羽人邈难视。此焉多深邃，贤达昔所止。
子尚捐俗纷，季随蹑遐轨。蕴真道弥旷，怀古情未已。
白鹿凡几游，黄精复奚似。顾予尚牵缠，家业重书史。
少学务从师，壮年贵趋仕。方驰桂林誉，未暇桃源美。
岁暮期再寻，幽哉羡门子。
