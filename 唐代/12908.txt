奉和独孤中丞游法华寺
唐代
皇甫冉
谢君临郡府，越国旧山川。访道三千界，当仁五百年。
岩空驺驭响，树密旆旌连。阁影凌空壁，松声助乱泉。
开门得初地，伏槛接诸天。向背春光满，楼台古制全。
群峰争彩翠，百谷会风烟。香象随僧久，祥乌报客先。
清心乘暇日，稽首慕良缘。法证无生偈，诗成大雅篇。
苍生望已久，回驾独依然。
