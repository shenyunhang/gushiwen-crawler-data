别唐十五诫，因寄礼部贾侍郎（贾至）
唐代
杜甫
九载一相逢，百年能几何。复为万里别，送子山之阿。
白鹤久同林，潜鱼本同河。未知栖集期，衰老强高歌。
歌罢两凄恻，六龙忽蹉跎。相视发皓白，况难驻羲和。
胡星坠燕地，汉将仍横戈。萧条四海内，人少豺虎多。
少人慎莫投，多虎信所过。饥有易子食，兽犹畏虞罗。
子负经济才，天门郁嵯峨。飘摇适东周，来往若崩波。
南宫吾故人，白马金盘陀。雄笔映千古，见贤心靡他。
念子善师事，岁寒守旧柯。为吾谢贾公，病肺卧江沱。
