奉酬北海李太守丈人夏日平阴亭
唐代
高适
天子股肱守，丈人山岳灵。出身侍丹墀，举翮凌青冥。
当昔皇运否，人神俱未宁。谏官莫敢议，酷吏方专刑。
谷永独言事，匡衡多引经。两朝纳深衷，万乘无不听。
盛烈播南史，雄词豁东溟。谁谓整隼旟，翻然忆柴扃。
寄书汶阳客，回首平阴亭。开封见千里，结念存百龄。
隐轸江山丽，氛氲兰茝馨。自怜遇时休，漂泊随流萍。
春野变木德，夏天临火星。一生徒羡鱼，四十犹聚萤。
从此日闲放，焉能怀拾青。
