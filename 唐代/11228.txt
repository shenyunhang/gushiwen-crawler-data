秋野五首
唐代
杜甫
秋野日疏芜，寒江动碧虚。系舟蛮井络，卜宅楚村墟。
枣熟从人打，葵荒欲自锄。盘餐老夫食，分减及溪鱼。
易识浮生理，难教一物违。水深鱼极乐，林茂鸟知归。
吾老甘贫病，荣华有是非。秋风吹几杖，不厌此山薇。
礼乐攻吾短，山林引兴长。掉头纱帽仄，曝背竹书光。
风落收松子，天寒割蜜房。稀疏小红翠，驻屐近微香。
远岸秋沙白，连山晚照红。潜鳞输骇浪，归翼会高风。
砧响家家发，樵声个个同。飞霜任青女，赐被隔南宫。
身许麒麟画，年衰鸳鹭群。大江秋易盛，空峡夜多闻。
径隐千重石，帆留一片云。儿童解蛮语，不必作参军。
