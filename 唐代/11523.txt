奉贺阳城郡王太夫人恩命加邓国太夫人
唐代
杜甫
卫幕衔恩重，潘舆送喜频。济时瞻上将，锡号戴慈亲。
富贵当如此，尊荣迈等伦。郡依封土旧，国与大名新。
紫诰鸾回纸，清朝燕贺人。远传冬笋味，更觉彩衣春。
奕叶班姑史，芬芳孟母邻。义方兼有训，词翰两如神。
委曲承颜体，鶱飞报主身。可怜忠与孝，双美画骐驎。
