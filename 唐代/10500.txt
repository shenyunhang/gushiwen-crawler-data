石笋行
唐代
杜甫
君不见益州城西门，陌上石笋双高蹲。古来相传是海眼，
苔藓蚀尽波涛痕。雨多往往得瑟瑟，此事恍惚难明论。
恐是昔时卿相墓，立石为表今仍存。惜哉俗态好蒙蔽，
亦如小臣媚至尊。政化错迕失大体，坐看倾危受厚恩。
嗟尔石笋擅虚名，后来未识犹骏奔。安得壮士掷天外，
使人不疑见本根。
