和常舍人晚秋集贤院即事十二韵寄赠江南徐薛二侍郎
唐代
卢纶
纶阁九华前，森沈彩仗连。洞门开旭日，清禁肃秋天。
霜满朝容备，钟馀漏唱传。摇珰陪羽扇，端弁入炉烟。
麟笔删金篆，龙绡荐玉编。汲书荀勖定，汉史蔡邕专。
御竹潜通笋，宫池暗泻泉。乱丛萦弱蕙，坠叶洒枯莲。
列署齐游日，重江并谪年。登封思议草，侍讲忆同筵。
沧海风涛广，黝山瘴雨偏。唯应缄上宝，赠远一呈妍。
