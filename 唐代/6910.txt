禅智寺上方怀演和尚，寺即和尚所创
唐代
刘长卿
绝巘东林寺，高僧惠远公。买园隋苑下，持钵楚城中。
斗极千灯近，烟波万井通。远山低月殿，寒木露花宫。
绀宇焚香净，沧洲摆雾空。雁来秋色里，曙起早潮东。
飞锡今何在，苍生待发蒙。白云翻送客，庭树自辞风。
舍筏追开士，回舟狎钓翁。平生江海意，惟共白鸥同。
