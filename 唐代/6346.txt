宿灞上寄侍御玙弟
唐代
王昌龄
独饮灞上亭，寒山青门外。长云骤落日，桑枣寂已晦。
古人驱驰者，宿此凡几代。佐邑由东南，岂不知进退。
吾宗秉全璞，楚得璆琳最。茅山就一征，柏署起三载。
道契非物理，神交无留碍。知我沧溟心，脱略腐儒辈。
孟冬銮舆出，阳谷群臣会。半夜驰道喧，五侯拥轩盖。
是时燕齐客，献术蓬瀛内。甚悦我皇心，得与王母对。
贱臣欲干谒，稽首期殒碎。哲弟感我情，问易穷否泰。
良马足尚踠，宝刀光未淬。昨闻羽书飞，兵气连朔塞。
诸将多失律，庙堂始追悔。安能召书生，愿得论要害。
戎夷非草木，侵逐使狼狈。虽有屠城功，亦有降虏辈。
兵粮如山积，恩泽如雨霈。羸卒不可兴，碛地无足爱。
若用匹夫策，坐令军围溃。不费黄金资，宁求白璧赉。
明主忧既远，边事亦可大。荷宠务推诚，离言深慷慨。
霜摇直指草，烛引明光珮。公论日夕阻，朝廷蹉跎会。
孤城海门月，万里流光带。不应百尺松，空老钟山霭。
