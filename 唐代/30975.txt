湘中别成威闍黎
唐代
李群玉
至哉彼上人，冰霜凛规则。游心杳何境，宴坐入冥默。
解空与密行，名腊信崇德。吐论驾秋涛，龙宫发胸臆。
群迷行大夜，浩浩一昏黑。赤水千丈深，玄珠几人得。
持杯挹溟涨，至理安可测。宁假喻芭蕉，真成嗅薝卜。
松声扫白月，霁夜来静域。清梵罢法筵，天香满衣襋.
何方济了岸，祗仗慈航力。愿与十八贤，同栖翠莲国。
