燕子龛禅师
唐代
王维
山中燕子龛，路剧羊肠恶。裂地竞盘屈，插天多峭崿。
瀑泉吼而喷，怪石看欲落。伯禹访未知，五丁愁不凿。
上人无生缘，生长居紫阁。六时自搥磬，一饮常带索。
种田烧白云，斫漆响丹壑。行随拾栗猿，归对巢松鹤。
时许山神请，偶逢洞仙博。救世多慈悲，即心无行作。
周商倦积阻，蜀物多淹泊。岩腹乍旁穿，涧唇时外拓。
桥因倒树架，栅值垂藤缚。鸟道悉已平，龙宫为之涸。
跳波谁揭厉，绝壁免扪摸。山木日阴阴，结跏归旧林。
一向石门里，任君春草深。
