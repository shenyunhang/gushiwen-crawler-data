答韩十八驽骥吟
唐代
欧阳詹
故人舒其愤，昨示驽骥篇。驽以易售陈，骥以难知言。
委曲感既深，咨嗟词亦殷。伊情有远澜，余志逊其源。
室在周孔堂，道通尧舜门。调雅声寡同，途遐势难翻。
顾兹万恨来，假彼二物云。贱贵而贵贱，世人良共然。
巴蕉一叶妖，茙葵一花妍。毕无才实资，手植阶墀前。
楩楠十围瑰，松柏百尺坚。罔念梁栋功，野长丘墟边。
伤哉昌黎韩，焉得不迍邅。上帝本厚生，大君方建元。
宝将庇群甿，庶此规崇轩。班尔图永安，抡择期精专。
君看广厦中，岂有树庭萱。
