荆南赠别李肇著作转韵诗
唐代
王建
辉天复耀地，再为歌咏始。素传学道徒，清门有君子。
文涧泻潺潺，德峰来垒垒。两京二十年，投食公卿间。
封章既不下，故旧多惭颜。卖马市耕牛，却归湘浦山。
麦收蚕上簇，衣食应丰足。碧涧伴僧禅，秋山对雨宿。
且欢身体适，幸免缨组束。上宰镇荆州，敬重同岁游。
欢逢通世友，简授画戎筹。迟迟就公食，怆怆别野裘。
主人开宴席，礼数无形迹。醉笑或颠吟，发谈皆损益。
临甃理芳鲜，升堂引宾客。早岁慕嘉名，远思今始平。
孔门忝同辙，潘馆幸诸甥。自知再婚娶，岂望为亲情。
欣欣还切切，又二千里别。楚笔防寄书，蜀茶忧远热。
关山足重叠，会合何时节。莫叹各从军，且愁岐路分。
美人停玉指，离瑟不中闻。争向巴山夜，猿声满碧云。
