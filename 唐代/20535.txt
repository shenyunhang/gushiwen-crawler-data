古社
唐代
元稹
古社基址在，人散社不神。惟有空心树，妖狐藏魅人。
狐惑意颠倒，臊腥不复闻。丘坟变城郭，花草仍荆榛。
良田千万顷，占作天荒田。主人议芟斫，怪见不敢前。
那言空山烧，夜随风马奔。飞声鼓鼙震，高焰旗帜翻。
逡巡荆棘尽，狐兔无子孙。狐死魅人灭，烟消坛墠存。
绕坛旧田地，给授有等伦。农收村落盛，社树新团圆。
社公千万岁，永保村中民。
