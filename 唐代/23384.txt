因梦有悟
唐代
白居易
交友沦殁尽，悠悠劳梦思。平生所厚者，昨夜梦见之。
梦中几许事，枕上无多时。款曲数杯酒，从容一局棋。
初见韦尚书，金紫何辉辉。中遇李侍郎，笑言甚怡怡。
终为崔常侍，意色苦依依。一夕三改变，梦心不惊疑。
此事人尽怪，此理谁得知。我粗知此理，闻于竺乾师。
识行妄分别，智隐迷是非。若转识为智，菩提其庶几。
