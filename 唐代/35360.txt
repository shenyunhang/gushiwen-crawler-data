赠美人四首
唐代
方干
直缘多艺用心劳，心路玲珑格调高。舞袖低徊真蛱蝶，
朱唇深浅假樱桃。粉胸半掩疑晴雪，醉眼斜回小样刀。
才会雨云须别去，语惭不及琵琶槽。
严冬忽作看花日，盛暑翻为见雪时。坐上弄娇声不转，
尊前掩笑意难知。含歌媚盼如桃叶，妙舞轻盈似柳枝。
年几未多犹怯在，些些私语怕人疑。
酒蕴天然自性灵，人间有艺总关情。剥葱十指转筹疾，
舞柳细腰随拍轻。常恐胸前春雪释，惟愁座上庆云生。
若教梅尉无仙骨，争得仙娥驻玉京。
昔日仙人今玉人，深冬相见亦如春。倍酬金价微含笑，
才发歌声早动尘。昔岁曾为萧史伴，今朝应作宋家邻。
百年别后知谁在，须遣丹青画取真。
