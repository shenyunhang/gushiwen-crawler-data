秦州见敕目薛三璩授司议郎毕四曜除监察与二…凡三十韵
唐代
杜甫
大雅何寥阔，斯人尚典刑。交期余潦倒，材力尔精灵。
二子声同日，诸生困一经。文章开穾奥，迁擢润朝廷。
旧好何由展，新诗更忆听。别来头并白，相见眼终青。
伊昔贫皆甚，同忧心不宁。栖遑分半菽，浩荡逐流萍。
俗态犹猜忌，妖氛忽杳冥。独惭投汉阁，俱议哭秦庭。
还蜀只无补，囚梁亦固扃。华夷相混合，宇宙一膻腥。
帝力收三统，天威总四溟。旧都俄望幸，清庙肃惟馨。
杂种虽高垒，长驱甚建瓴。焚香淑景殿，涨水望云亭。
法驾初还日，群公若会星。宫臣仍点染，柱史正零丁。
官忝趋栖凤，朝回叹聚萤。唤人看騕褭，不嫁惜娉婷。
掘剑知埋狱，提刀见发硎。侏儒应共饱，渔父忌偏醒。
旅泊穷清渭，长吟望浊泾。羽书还似急，烽火未全停。
师老资残寇，戎生及近坰.忠臣辞愤激，烈士涕飘零。
上将盈边鄙，元勋溢鼎铭。仰思调玉烛，谁定握青萍。
陇俗轻鹦鹉，原情类鶺鴒.秋风动关塞，高卧想仪形。
