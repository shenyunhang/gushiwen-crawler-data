南内朝贺归呈同官
唐代
韩愈
薄云蔽秋曦，清雨不成泥。罢贺南内衙，归凉晓凄凄。
绿槐十二街，涣散驰轮蹄。余惟戆书生，孤身无所赍。
三黜竟不去，致官九列齐。岂惟一身荣，佩玉冠簪犀。
滉荡天门高，著籍朝厥妻。文才不如人，行又无町畦。
问之朝廷事，略不知东西。况于经籍深，岂究端与倪。
君恩太山重，不见酬稗稊。所职事无多，又不自提撕。
明庭集孔鸾，曷取于凫鹥.树以松与柏，不宜间蒿藜。
婉娈自媚好，几时不见挤。贪食以忘躯，鲜不调盐醯。
法吏多少年，磨淬出角圭。将举汝愆尤，以为己阶梯。
收身归关东，期不到死迷。
