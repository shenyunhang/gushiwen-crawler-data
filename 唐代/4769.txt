塞北二首
唐代
沈佺期
虏障天骄起，秦城地脉分。柏坛飞五将，梅吹动三军。
锋刃奔涛色，旌旗焰火文。朔风吹汗漫，飘砾洒轒輼。
海气如秋雨，边峰似夏云。二庭无岁月，百战有功勋。
形影随鱼贯，音书在雁群。归来拜天子，凯乐助南薰。
胡骑犯边埃，风从丑上来。五原烽火急，六郡羽书催。
冰壮飞狐冷，霜浓候雁哀。将军朝授钺，战士夜衔枚。
紫塞金河里，葱山铁勒隈。莲花秋剑发，桂叶晓旗开。
秘略三军动，妖氛百战摧。何言投笔去，终作勒铭回。
