常乐里闲居偶题十六韵兼寄刘十五公舆王十…时为校书郎
唐代
白居易
帝都名利场，鸡鸣无安居。独有懒慢者，日高头未梳。
工拙性不同，进退迹遂殊。幸逢太平代，天子好文儒。
小才难大用，典校在秘书。三旬两入省，因得养顽疏。
茅屋四五间，一马二仆夫。俸钱万六千，月给亦有馀。
既无衣食牵，亦少人事拘。遂使少年心，日日常晏如。
勿言无知己，躁静各有徒。兰台七八人，出处与之俱。
旬时阻谈笑，旦夕望轩车。谁能雠校闲，解带卧吾庐。
窗前有竹玩，门处有酒酤。何以待君子，数竿对一壶。
