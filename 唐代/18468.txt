伤秦姝行
唐代
刘禹锡
长安二月花满城，插花女儿弹银筝。南宫仙郎下朝晚，
曲头驻马闻新声。马蹄逶迟心荡漾，高楼已远犹频望。
此时意重千金轻，鸟传消息绀轮迎。芳筵银烛一相见，
浅笑低鬟初目成。蜀弦铮摐指如玉，皇帝弟子韦家曲。
青牛文梓赤金簧，玫瑰宝柱秋雁行。敛蛾收袂凝清光，
抽弦缓调怨且长。八鸾锵锵渡银汉，九雏威凤鸣朝阳。
曲终韵尽意不足，馀思悄绝愁空堂。从郎镇南别城阙，
楼船理曲潇湘月。冯夷蹁跹舞渌波，鲛人出听停绡梭。
北池含烟瑶草短。万松亭下清风满。秦声一曲此时闻，
岭泉呜咽南云断。来自长陵小市东，蕣华零落瘴江风。
侍儿掩泣收银甲，鹦鹉不言愁玉笼。博山炉中香自灭，
镜奁尘暗同心结。从此东山非昔游，长嗟人与弦俱绝。
