宿曾江口示侄孙湘二首（湘，字北渚，老成之子）
唐代
韩愈
云昏水奔流，天水漭相围。三江灭无口，其谁识涯圻。
暮宿投民村，高处水半扉。犬鸡俱上屋，不复走与飞。
篙舟入其家，暝闻屋中唏。问知岁常然，哀此为生微。
海风吹寒晴，波扬众星辉。仰视北斗高，不知路所归。
舟行忘故道，屈曲高林间。林间无所有，奔流但潺潺。
嗟我亦拙谋，致身落南蛮。茫然失所诣，无路何能还。
