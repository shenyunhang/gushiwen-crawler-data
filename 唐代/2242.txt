伤始平李少府正己
唐代
褚亮
劳息本相循，悲欢理自均。谁能免玄夜，惜尔正青春。
迈德惟家宝，生才谅国珍。高文缀翡翠，茂学掩麒麟。
述作纷无已，言谈妙入神。断肠虽累月，分手未盈旬。
辅嗣俄长往，颜生即短辰。声华满昭代，形影委穷尘。
禅草回中使，生刍引吊宾。同游秘府日，方驾直城闉。
并拜黄图右，分曹清渭滨。风期嵇吕好，存殁范张亲。
虚座怜王述，遗篇恸景纯。精灵与毫翰，千祀寿何人。
