擢第后东归书怀，献座主吕侍御
唐代
孟郊
昔岁辞亲泪，今为恋主泣。去住情难并，别离景易戢。
夭矫大空鳞，曾为小泉蛰。幽意独沉时，震雷忽相及。
神行既不宰，直致非所执。至运本遗功，轻生各自立。
大君思此化，良佐自然集。宝镜无私光，时文有新习。
慈亲诫志就，贱子归情急。擢第谢灵台，牵衣出皇邑。
行襟海日曙，逸抱江风入。蒹葭得波浪，芙蓉红岸湿。
云寺势动摇，山钟韵嘘吸。旧游期再践，悬水得重挹。
松萝虽可居，青紫终当拾。
