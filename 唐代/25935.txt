扬州春词三首
唐代
姚合
广陵寒食天，无雾复无烟。暖日凝花柳，春风散管弦。
园林多是宅，车马少于船。莫唤游人住，游人困不眠。
满郭是春光，街衢土亦香。竹风轻履舄，花露腻衣裳。
谷鸟鸣还艳，山夫到更狂。可怜游赏地，炀帝国倾亡。
江北烟光里，淮南胜事多。市鄽持烛入，邻里漾船过。
有地惟栽竹，无家不养鹅。春风荡城郭，满耳是笙歌。
