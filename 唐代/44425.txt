归东阳临岐上杜使君七首
唐代
贯休
小谢清高大谢才，圣君令泰此方来。
一从到后常无事，铃阁公庭满绿苔。
红锦帐中歌白雪，乌皮几畔抚青英。
不知何物为心地，赛却澄江彻底清。
谁报田中有黑虫，一家斋戒减仙容。
分忧若也皆如此，天下家家有剩舂。
忧民心切出冲炎，禾稼如云喜气兼。
林下闲人亦何幸，也随旌旆到银尖。
方恐狱中桃树出，忽闻枯木却生烟。
褚祥为郡曾如此，却恐当时是偶然。
枯骨纵横遍水湄，尽收为冢碧参差。
分明为报精灵辈，好送旌旗到凤池。
舍鲁依刘一片云，好风吹去远纤尘。
犹期明月清风夜，来作西园第八人。
