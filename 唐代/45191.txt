道林寺居寄岳麓禅师二首
唐代
齐己
门前石路彻中峰，树影泉声在半空。寻去未应劳上下，
往来殊已倦西东。髭根尽白孤云并，心迹全忘片月同。
长忆高窗夏天里，古松青桧午时风。
山袍不称下红尘，各是闲居岛外身。两处烟霞门寂寂，
一般苔藓石磷磷。禅关悟后宁疑物，诗格玄来不傍人。
月照经行更谁见，露华松粉点衣巾。
