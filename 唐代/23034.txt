咏家酝十韵
唐代
白居易
独醒从古笑灵均，长醉如今斅伯伦。旧法依稀传自杜，
新方要妙得于陈。井泉王相资重九，麹糵精灵用上寅。
酿糯岂劳炊范黍，撇篘何假漉陶巾。常嫌竹叶犹凡浊，
始觉榴花不正真。瓮揭开时香酷烈，瓶封贮后味甘辛。
捧疑明水从空化，饮似阳和满腹春。色洞玉壶无表里，
光摇金醆有精神。能销忙事成闲事，转得忧人作乐人。
应是世间贤圣物，与君还往拟终身。
