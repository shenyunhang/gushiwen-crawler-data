招陶别驾家阳华作
唐代
元结
海内厌兵革，骚骚十二年。阳华洞中人，似不知乱焉。
谁能家此地，终老可自全。草堂背岩洞，几峰轩户前。
清渠匝庭堂，出门仍灌田。半崖盘石径，高亭临极巅。
引望见何处，迤逶陇北川。杉松几万株，苍苍满前山。
岩高暧华阳，飞溜何潺潺。洞深迷远近，但觉多洄渊。
昼游兴未尽，日暮不欲眠。探烛饮洞中，醉昏漱寒泉。
始知天下心，耽爱各有偏。陶家世高逸，公忍不独然。
无或毕婚嫁，竟为俗务牵。
