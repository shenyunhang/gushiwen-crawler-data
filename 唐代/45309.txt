观李琼处士画海涛
唐代
齐己
巨鳌转侧长鰌翻，狂涛颠浪高漫漫。李琼夺得造化本，
都卢缩在秋毫端。一挥一画皆筋骨，滉漾崩腾大鲸臬。
叶扑仙槎摆欲沉，下头应是骊龙窟。昔年曾要涉蓬瀛，
唯闻撼动珊瑚声。今来正叹陆沉久，见君此画思前程。
千寻万派功难测，海门山小涛头白。令人错认钱塘城，
罗刹石底奔雷霆。
