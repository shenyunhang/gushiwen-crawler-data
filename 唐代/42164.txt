登乐游原怀古
唐代
豆卢回
缅惟汉宣帝，初谓皇曾孙。虽在襁褓中，亦遭巫蛊冤。
至哉丙廷尉，感激义弥敦。驰逐莲勺道，出入诸陵门。
一朝风云会，竟登天位尊。握符升宝历，负扆御华轩。
赫奕文物备，葳蕤休瑞繁。卒为中兴主，垂名于后昆。
雄图奄已谢，馀址空复存。昔为乐游苑，今为狐兔园。
朝见牧竖集，夕闻栖鸟喧。萧条灞亭岸，寂寞杜陵原。
幂zx野烟起，苍茫岚气昏。二曜屡回薄，四时更凉温。
天道尚如此，人理安可论。
