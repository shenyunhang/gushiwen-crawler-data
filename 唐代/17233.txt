桃源篇
唐代
权德舆
小年尝读桃源记，忽睹良工施绘事。岩径初欣缭绕通，
溪风转觉芬芳异。一路鲜云杂彩霞，渔舟远远逐桃花。
渐入空濛迷鸟道，宁知掩映有人家。庞眉秀骨争迎客，
凿井耕田人世隔。不知汉代有衣冠，犹说秦家变阡陌。
石髓云英甘且香，仙翁留饭出青囊。相逢自是松乔侣，
良会应殊刘阮郎。内子闲吟倚瑶瑟，玩此沈沈销永日。
忽闻丽曲金玉声，便使老夫思阁笔。
