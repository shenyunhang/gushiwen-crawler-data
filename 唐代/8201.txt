酬张卿夜宿南陵见赠
唐代
李白
月出鲁城东，明如天上雪。鲁女惊莎鸡，鸣机应秋节。
当君相思夜，火落金风高。河汉挂户牖，欲济无轻舠.
我昔辞林丘，云龙忽相见。客星动太微，朝去洛阳殿。
尔来得茂彦，七叶仕汉馀。身为下邳客，家有圯桥书。
傅说未梦时，终当起岩野。万古骑辰星，光辉照天下。
与君各未遇，长策委蒿莱。宝刀隐玉匣，锈涩空莓苔。
遂令世上愚，轻我土与灰。一朝攀龙去，蛙黾安在哉。
故山定有酒，与尔倾金罍。
