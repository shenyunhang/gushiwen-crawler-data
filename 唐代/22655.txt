和微之诗二十三首。和栉沐寄道友
唐代
白居易
栉沐事朝谒，中门初动关。盛服去尚早，假寐须臾间。
钟声发东寺，夜色藏南山。停骖待五漏，人马同时闲。
高星粲金粟，落月沉玉环。出门向关路，坦坦无阻艰。
始出里北閈，稍转市西闤.晨烛照朝服，紫烂复朱殷。
由来朝廷士，一入多不还。因循掷白日，积渐凋朱颜。
青云已难致，碧落安能攀。但且知止足，尚可销忧患。
