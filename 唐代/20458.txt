兰香神女庙（三月中作）
唐代
李贺
古春年年在，闲绿摇暖云。松香飞晚华，柳渚含日昏。
沙砌落红满，石泉生水芹。幽篁画新粉，蛾绿横晓门。
弱蕙不胜露，山秀愁空春。舞珮剪鸾翼，帐带涂轻银。
兰桂吹浓香，菱藕长莘莘。看雨逢瑶姬，乘船值江君。
吹箫饮酒醉，结绶金丝裙。走天呵白鹿，游水鞭锦鳞。
密发虚鬟飞，腻颊凝花匀。团鬓分蛛巢，秾眉笼小唇。
弄蝶和轻妍，风光怯腰身。深帏金鸭冷，奁镜幽凤尘。
踏雾乘同归，撼玉山上闻。
