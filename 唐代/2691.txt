始兴南山下有林泉，尝卜居焉，荆州卧病有怀此地
唐代
张九龄
出处各有在，何者为陆沉。幸无迫贱事，聊可祛迷襟。
世路少夷坦，孟门未岖嶔。多惭入火术，常惕履冰心。
一跌不自保，万全焉可寻。行行念归路，眇眇惜光阴。
浮生如过隙，先达已吾箴。敢忘丘山施，亦云年病侵。
力衰在所养，时谢良不任。但忆旧栖息，愿言遂窥临。
云间日孤秀，山下面清深。萝茑自为幄，风泉何必琴。
归此老吾老，还当日千金。
