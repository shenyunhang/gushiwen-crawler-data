朝元引四首
唐代
陈陶
帝烛荧煌下九天，蓬莱宫晓玉炉烟。
无央鸾凤随金母，来贺熏风一万年。
正殿云开露冕旒，下方珠翠压鳌头。
天鸡唱罢南山晓，春色光辉十二楼。
万宇灵祥拥帝居，东华元老荐屠苏。
龙池遥望非烟拜，五色曈曨在玉壶。
宝祚河宫一向清，龟鱼天篆益分明。
近臣谁献登封草，五岳齐呼万岁声。
