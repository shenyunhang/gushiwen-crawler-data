秋醉歌
唐代
张为
金风飒已起，还是招渔翁。携酒天姥岑，自弹峄阳桐。
脱却登山履，赤脚翘青筇。泉声扫残暑，猿臂攀长松。
翠微泛樽绿，苔藓分烟红。造化处术内，相对数壶空。
醉眠岭上草，不觉夜露浓。一梦到天晓，始觉一醉中。
皎然梦中路，直到瀛洲东。初平把我臂，相与骑白龙。
三留对上帝，玉楼十二重。上帝赐我酒，送我敲金钟。
宝阁香敛苒，琪树寒玲珑。动叶如笙篁，音律相怡融。
珍重此一醉，百骸出天地。长如此梦魂，永谢名与利。
