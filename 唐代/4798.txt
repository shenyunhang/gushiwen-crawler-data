灉湖作
唐代
赵冬曦
三湖返入两山间，畜作灉湖弯复弯。暑雨奔流潭正满，
微霜及潦水初还。水还波卷溪潭涸，绿草芊芊岸崭岝。
适来飞棹共回旋，已复扬鞭恣行乐。道旁耆老步跹跹，
楚言兹事不知年。试就湖边披草径，莫疑东海变桑田。
君讶今时尽陵陆，我看明岁更沦涟。来今自昔无终始，
人事回环常若是。应思阙下声华日，谁谓江潭旅游子。
初贞正喜固当然，往蹇来誉宜可俟。盈虚用舍轮舆旋，
勿学灵均远问天。
