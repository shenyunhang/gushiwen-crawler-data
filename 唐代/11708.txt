送傅管记赴蜀军
唐代
钱起
终童之死谁继出，燕颔儒生今俊逸。主将早知鹦鹉赋，
飞书许载蛟龙笔。峨眉玉垒指霞标，鸟没天低幕府遥。
巴山雨色藏征旆，汉水猿声咽短箫。赐璧腰金应可料，
才略纵横年且妙。无人不重乐毅贤，何敌能当鲁连啸。
日暮黄云千里昏，壮心轻别不销魂。劝君用却龙泉剑，
莫负平生国士恩。
