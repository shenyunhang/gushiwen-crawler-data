屏迹三首
唐代
杜甫
用拙存吾道，幽居近物情。桑麻深雨露，燕雀半生成。
村鼓时时急，渔舟个个轻。杖藜从白首，心迹喜双清。
晚起家何事，无营地转幽。竹光团野色，舍影漾江流。
失学从儿懒，长贫任妇愁。百年浑得醉，一月不梳头。
衰颜甘屏迹，幽事供高卧。鸟下竹根行，龟开萍叶过。
年荒酒价乏，日并园蔬课。犹酌甘泉歌，歌长击樽破。
