赋得射雉歌送杨协律表弟赴婚期
唐代
刘商
昔日才高容貌古，相敬如宾不相睹。手奉蘋蘩喜盛门，
心知礼义感君恩。三星照户春空尽，一树桃花竟不言。
结束车舆强游往，和风霁日东皋上。鸾凤参差陌上行，
麦苗萦陇雉初鸣。修容尽饰将何益，极虑呈材欲导情。
六艺从师得机要，百发穿杨含绝妙。白羽风驰碎锦毛，
青娥怨处嫣然笑。杨生词赋比潘郎，不似前贤貌不扬。
听调琴弄能和室，更解弯弧足自防。秋深为尔持圆扇，
莫忘鲁连飞一箭。
