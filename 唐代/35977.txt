中元甲子以辛丑驾幸蜀四首（第五首一作偶怀）
唐代
罗隐
子仪不起浑瑊亡，西幸谁人从武皇。四海为家虽未远，
九州多事竟难防。已闻旰食思真将，会待畋游致假王。
应感两朝巡狩迹，绿槐端正驿荒凉。
爪牙柱石两俱销，一点渝尘九土摇。敢恨甲兵为弃物，
所嗟流品误清朝。几时睿算歼张角，何处愚人戴隗嚣。
跪望嵕山重启告，可能馀烈不胜妖。
邪气奔屯瑞气移，清平过尽到艰危。纵饶犬彘迷常理，
不奈豺狼幸此时。九庙有灵思李令，三川悲忆恨张仪。
可怜一曲还京乐，重对红蕉教蜀儿。
白丁攘臂犯长安，翠辇苍黄路屈盘。丹凤有情尘外远，
玉龙无迹渡头寒。静怜贵族谋身易，危惜文皇创业难。
不将不侯何计是，钓鱼船上泪阑干。
