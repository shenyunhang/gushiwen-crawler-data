游马耳山
唐代
萧颖士
兹山表东服，远近瞻其名。合沓尽溟涨，浑浑连太清。
我来疑初伏，幽路无炎精。流水出溪尽，覆萝摇风轻。
高深变气候，俯仰暮天晴。入谷烟雨润，登崖云日明。
乾坤正含养，种植总滋荣。草树皆秀色，雏麋乱新声。
攀岩挹桂髓，洞穴拾瑶英。此地隐微径，何人得长生。
宿心尚葛许，弥愿栖蓬瀛。太息宦名路，迟回忠孝情。
还丹昧远术，养素惭幽贞。安得从此去，悠然升玉京。
