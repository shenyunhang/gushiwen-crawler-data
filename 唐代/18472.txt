乐天寄忆旧游，因作报白君以答
唐代
刘禹锡
报白君，别来已渡江南春。江南春色何处好，
燕子双飞故官道。春城三百七十桥，夹岸朱楼隔柳条。
丫头小儿荡画桨，长袂女郎簪翠翘。郡斋北轩卷罗幕，
碧池逶迤绕画阁。池边绿竹桃李花，花下舞筵铺彩霞。
吴娃足情言语黠，越客有酒巾冠斜。坐中皆言白太守，
不负风光向杯酒。酒酣襞笺飞逸韵，至今传在人人口。
报白君，相思空望嵩丘云。其奈钱塘苏小小，
忆君泪点石榴裙。
