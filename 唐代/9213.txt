初至西虢官舍南池，呈左右省及南宫诸故人
唐代
岑参
黜官自西掖，待罪临下阳。空积犬马恋，岂思鹓鹭行。
素多江湖意，偶佐山水乡。满院池月静，卷帘溪雨凉。
轩窗竹翠湿，案牍荷花香。白鸟上衣桁，青苔生笔床。
数公不可见，一别尽相忘。敢恨青琐客，无情华省郎。
早年迷进退，晚节悟行藏。他日能相访，嵩南旧草堂。
