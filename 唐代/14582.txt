皇帝感词
唐代
卢纶
提剑风雷动，垂衣日月明。禁花呈瑞色，国老见星精。
发棹鱼先跃，窥巢鸟不惊。山呼一万岁，直入九重城。
天香五凤彩，御马六龙文。雨露清驰道，风雷翊上军。
高旍花外转，行漏乐前闻。时见金鞭举，空中指瑞云。
妙算干戈止，神谋宇宙清。两阶文物盛，七德武功成。
校猎长杨苑，屯军细柳营。归来献明主，歌舞溢春城。
天乐下天中，云輧俨在空。铅黄艳河汉，笑语合笙镛。
已见长随凤，仍闻不避熊。君王亲试舞，阊阖静无风。
