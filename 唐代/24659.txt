南梁行（和二十二兄）
唐代
李德裕
江南郁郁春草长，悠悠汉水浮清光。杂英飞尽空和景，
绿杨阴重官舍静。此时醉客纵横书，公言可荐承明庐。
青天诏下宠光至，颁籍金闺征石渠。重归山路烟岚隔，
巫山未深晚花折。涧底红光夺目燃，摇风有毒愁行客。
杜鹃啼咽花亦殷，声悲绝艳连空山。斜阳瞥映浅深树，
云雨翻迷崖谷间。山鸡锦质矜毛羽，透竹穿萝命俦侣。
乔木幽谷上下同，雄雌不异飞栖处。望秦峰迥过商颜，
浪叠云堆万簇山。行尽杳冥青嶂外，九重钟漏紫云间。
元和列侍明光殿，谏草初焚市朝变。北阙趋臣半隙尘，
南梁笑客皆飞霰。追思感叹却昏迷，霜鬓愁吟到晓鸡。
故园岁深开断简，秋堂月晓掩遗袿.呜呜晓角霞辉粲，
抚剑当楹一长叹。刍狗无由学圣贤，空持感激终昏旦。
