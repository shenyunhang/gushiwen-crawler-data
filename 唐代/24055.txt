苏州元日郡斋感怀，寄越州元相公、杭州白舍人
唐代
李谅
称庆还乡郡吏归，端忧明发俨朝衣。首开三百六旬日，
新知四十九年非。当官补拙犹勤虑，游宦量才已息机。
举族共资随月俸，一身惟忆故山薇。旧交邂逅封疆近，
老牧萧条宴赏稀。书札每来同笑语，篇章时到借光辉。
丝纶暂厌分符竹，舟楫初登拥羽旗。未知今日情何似，
应与幽人事有违。
