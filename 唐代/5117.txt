望人家桃李花
唐代
贺知章
山源夜雨度仙家，朝发东园桃李花。桃花红兮李花白，
照灼城隅复南陌。南陌青楼十二重，春风桃李为谁容。
弃置千金轻不顾，踟蹰五马谢相逢。徒言南国容华晚，
遂叹西家飘落远。的皪长奉明光殿，氛氲半入披香苑。
苑中珍木元自奇，黄金作叶白银枝。千年万岁不凋落，
还将桃李更相宜。桃李从来露井傍，成蹊结影矜艳阳。
莫道春花不可树，会持仙实荐君王。
