答侯少府
唐代
高适
常日好读书，晚年学垂纶。漆园多乔木，睢水清粼粼。
诏书下柴门，天命敢逡巡。赫赫三伏时，十日到咸秦。
褐衣不得见，黄绶翻在身。吏道顿羁束，生涯难重陈。
北使经大寒，关山饶苦辛。边兵若刍狗，战骨成埃尘。
行矣勿复言，归欤伤我神。如何燕赵陲，忽遇平生亲。
开馆纳征骑，弹弦娱远宾。飘飖天地间，一别方兹晨。
东道有佳作，南朝无此人。性灵出万象，风骨超常伦。
吾党谢王粲，群贤推郄诜。明时取秀才，落日过蒲津。
节苦名已富，禄微家转贫。相逢愧薄游，抚己荷陶钧。
心事正堪尽，离居宁太频。两河归路遥，二月芳草新。
柳接滹沱暗，莺连渤海春。谁谓行路难，猥当希代珍。
提握每终日，相思犹比邻。江海有扁舟，丘园有角巾。
君意定何适，我怀知所遵。浮沉各异宜，老大贵全真。
莫作云霄计，遑遑随缙绅。
