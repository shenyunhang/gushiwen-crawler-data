山居三首（一作郑遨诗）
唐代
杜光庭
闷见有人寻，移庵更入深。落花流涧水，明月照松林。
醉劝头陀酒，闲教孺子吟。身同云外鹤，断得世尘侵。
冥心栖太室，散发浸流泉。采柏时逢麝，看云忽见仙。
夏狂冲雨戏，春醉戴花眠。绝顶登云望，东都一点烟。
不求朝野知，卧见岁华移。采药归侵夜，听松饭过时。
荷竿寻水钓，背局上岩棋。祭庙人来说，中原正乱离。
