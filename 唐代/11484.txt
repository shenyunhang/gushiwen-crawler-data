哭王彭州抡
唐代
杜甫
执友惊沦没，斯人已寂寥。新文生沈谢，异骨降松乔。
北部初高选，东堂早见招。蛟龙缠倚剑，鸾凤夹吹箫。
历职汉庭久，中年胡马骄。兵戈闇两观，宠辱事三朝。
蜀路江干窄，彭门地里遥。解龟生碧草，谏猎阻清霄。
顷壮戎麾出，叨陪幕府要。将军临气候，猛士塞风飙。
井漏泉谁汲，烽疏火不烧。前筹自多暇，隐几接终朝。
翠石俄双表，寒松竟后凋。赠诗焉敢坠，染翰欲无聊。
再哭经过罢，离魂去住销。之官方玉折，寄葬与萍漂。
旷望渥洼道，霏微河汉桥。夫人先即世，令子各清标。
巫峡长云雨，秦城近斗杓。冯唐毛发白，归兴日萧萧。
