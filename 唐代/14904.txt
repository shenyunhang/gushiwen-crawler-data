登天坛夜见海
唐代
李益
朝游碧峰三十六，夜上天坛月边宿。仙人携我搴玉英，
坛上夜半东方明。仙钟撞撞近海日，海中离离三山出。
霞梯赤城遥可分，霓旌绛节倚彤云。八鸾五凤纷在御，
王母欲上朝元君。群仙指此为我说，几见尘飞沧海竭。
竦身别我期丹宫，空山处处遗清风。九州下视杳未旦，
一半浮生皆梦中。始知武皇求不死，去逐瀛洲羡门子。
