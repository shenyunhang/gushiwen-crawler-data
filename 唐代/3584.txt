和武三思于天中寺寻复礼上人之作
唐代
苏味道
藩戚三雍暇，禅居二室隈。忽闻从桂苑，移步践花台。
敏学推多艺，高谈属辩才。是非宁滞著，空有掠嫌猜。
五行幽机畅，三蕃妙键开。味同甘露洒，香似逆风来。
砌古留方石，池清辨烧灰。人寻鹤洲返，月逐虎谿回。
企躅瞻飞盖，攀游想渡杯。愿陪为善乐，从此去尘埃。
