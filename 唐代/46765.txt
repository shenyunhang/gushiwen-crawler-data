曲龙山歌
唐代
顾况
曲龙丈人冠藕花，其颜色映光明砂。玉绳金枝有通籍，
五岳三山如一家。遥指丛霄沓灵岛，岛中晔晔无凡草。
九仙傲倪折五芝，翠凤白麟回异道。石台石镜月长明，
石洞石桥连上清。人间妻子见不识，拍云挥手升天行。
摩天截汉何潇洒，四石五云更上下。下方小兆更拜焉，
愿得骑云作车马。
子欲居九夷，乘桴浮于海。圣人之意有所在，
曲龙何在在海中。石室玉堂窅玲珑，其下琛怪之所产，
其上灵栖复无限。无风浪顶高屋脊，有风天晴翻海眼。
愿逐刚风骑吏旋，起居按摩参寥天。凤凰颊骨流珠佩，
孔雀尾毛张翠盖。下看人界等虫沙，夜宿层城阿母家。
