将赴天平职书怀寄翰林从兄
唐代
曹邺
居处绝人事，门前雀罗施。谁遣辟书至，仆隶皆展眉。
匹马渡河洛，西风飘路岐。手执王粲笔，闲吟向旌旗。
香晚翠莲动，吟馀红烛移。开口啖酒肉，将何报相知。
况我魏公子，相顾不相疑。岂学官仓鼠，饱食无所为。
白露沾碧草，芙蓉落清池。自小不到处，全家忽如归。
吾宗处清切，立在白玉墀。方得一侍座，单车又星飞。
愿将门底水，永托万顷陂。
