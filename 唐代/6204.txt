同诸公登慈恩寺塔
唐代
储光羲
金祠起真宇，直上青云垂。地静我亦闲，登之秋清时。
苍芜宜春苑，片碧昆明池。谁道天汉高，逍遥方在兹。
虚形宾太极，携手行翠微。雷雨傍杳冥，鬼神中躨跜.
灵变在倏忽，莫能穷天涯。冠上阊阖开，履下鸿雁飞。
宫室低逦迤，群山小参差。俯仰宇宙空，庶随了义归。
崱屴非大厦，久居亦以危。
