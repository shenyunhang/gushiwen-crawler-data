奉和第五相公登鄱阳郡城西楼
唐代
耿湋
茂德为邦久，丰貂旧相尊。发生传雨露，均养助乾坤。
晓肆登楼目，春销恋阙魂。女墙分吏事，远道启津门。
湓浦潮声尽，钟陵暮色繁。夕阳移梦土，芳草接湘源。
封内群甿复，兵间百赋存。童牛耕废亩，壕木绕新村。
野步渔声溢，荒祠鼓舞喧。高斋成五字，远岫发孤猿。
一顾承英达，多荣及子孙。家贫仍受赐，身老未酬恩。
属和瑶华曲，堪将系组纶。
