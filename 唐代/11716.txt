送李四擢第归觐省
唐代
钱起
当年贵得意，文字各争名。齐唱阳春曲，唯君金玉声。
悬黎宝中出，高价世难掩。鸿羽不低飞，龙津徒自险。
直矜鹦鹉赋，不贵芳桂枝。少俊蔡邕许，长鸣唐举知。
梁城下熊轼，朱戟何暐耀。才子欲归宁，棠花已含笑。
高门知庆大，子孝觉亲荣。独揽还珠美，宁唯问绢情。
离筵不尽醉，掺袂一何早。马蹄西别轻，树色东看好。
行尘忽不见，惆怅青门道。
