奉和淮南李相公早秋即事，寄成都武相公
唐代
刘禹锡
八柱共承天，东西别隐然。远夷争慕化，真相故临边。
并进夔龙位，仍齐龟鹤年。同心舟已济，造膝璧常联。
对领专征寄，遥持造物权。斗牛添气色，井络静氛烟。
献可通三略，分甘出万钱。汉南趋节制，赵北赐山川。
玉帐观渝舞，虹旌猎楚田。步嫌双绶重，梦入九城偏。
秋雨离情动，新诗乐府传。聆音还窃抃，不觉抚么弦。
