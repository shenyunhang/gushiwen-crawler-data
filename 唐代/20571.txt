虫豸诗。蜘蛛（三首）
唐代
元稹
蜘蛛天下足，巴蜀就中多。缝隙容长踦，虚空织横罗。
萦缠伤竹柏，吞噬及虫蛾。为送佳人喜，珠栊无奈何。
网密将求食，丝斜误著人。因依方纪绪，挂罥遂容身。
截道蝉冠碍，漫天玉露频。儿童怜小巧，渐欲及车轮。
稚子怜圆网，佳人祝喜丝。那知缘暗隙，忽被啮柔肌。
毒腠攻犹易，焚心疗恐迟。看看长祆绪，和扁欲涟洏。
