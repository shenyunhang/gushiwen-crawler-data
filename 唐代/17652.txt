驽骥
唐代
韩愈
驽骀诚龌龊，市者何其稠。力小若易制，价微良易酬。
渴饮一斗水，饥食一束刍。嘶鸣当大路，志气若有馀。
骐骥生绝域，自矜无匹俦。牵驱入市门，行者不为留。
借问价几何，黄金比嵩丘。借问行几何，咫尺视九州。
饥食玉山禾，渴饮醴泉流。问谁能为御，旷世不可求。
惟昔穆天子，乘之极遐游。王良执其辔，造父挟其輈.
因言天外事，茫惚使人愁。驽骀谓骐骥，饿死余尔羞。
有能必见用，有德必见收。孰云时与命，通塞皆自由。
骐骥不敢言，低徊但垂头。人皆劣骐骥，共以驽骀优。
喟余独兴叹，才命不同谋。寄诗同心子，为我商声讴。
