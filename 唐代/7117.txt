颍川留别司仓李万
唐代
刘长卿
故人早负干将器，谁言未展平生意。想君畴昔高步时，
肯料如今折腰事。且知投刃皆若虚，日挥案牍常有馀。
槐暗公庭趋小吏，荷香陂水脍鲈鱼。客里相逢款话深，
如何歧路剩沾襟。白云西上催归念，颍水东流是别心。
落日征骖随去尘，含情挥手背城闉。已恨良时空此别，
不堪秋草更愁人。
