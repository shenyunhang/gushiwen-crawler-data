清都夜境（自此至《秋夕》，并年十六至十八时诗）
唐代
元稹
夜久连观静，斜月何晶荧。寥天如碧玉，历历缀华星。
楼榭自阴映，云牖深冥冥。纤埃悄不起，玉砌寒光清。
栖鹤露微影，枯松多怪形。南厢俨容卫，音响如可聆。
启圣发空洞，朝真趋广庭。闲开蕊珠殿，暗阅金字经。
屏气动方息，凝神心自灵。悠悠车马上，浩思安得宁。
