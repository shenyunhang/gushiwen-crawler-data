庆封宅古井行
唐代
陆龟蒙
古甓团团藓花碧，鼎渫寒泉深百尺。江南戴白尽能言，
此地曾为庆封宅。庆封嗜酒荒齐政，齐人剪族封奔迸。
虽过鲁国羞鲁儒，欲弄吴民窃吴柄。吴分岩邑号朱方，
子家负固心强梁。泽车豪马驰似水，锦凤玉龙森若墙。
一朝云梦围兵至，胸陷锋铓脑涂地。因知富德不富财，
颜氏箪瓢有深意。宣父尝违盗泉水，懦夫立事贪夫止。
今歌此井示吴人，断绠沉瓶自兹始。
