酬裴十六功曹巡府西驿途中见寄
唐代
韩愈
相公罢论道，聿至活东人。御史坐言事，作吏府中尘。
遂令河南治，今古无俦伦。四海日富庶，道途隘蹄轮。
府西三百里，候馆同鱼鳞。相公谓御史，劳子去自巡。
是时山水秋，光景何鲜新。哀鸿鸣清耳，宿雾褰高旻.
遗我行旅诗，轩轩有风神。譬如黄金盘，照耀荆璞真。
我来亦已幸，事贤友其仁。持竿洛水侧，孤坐屡穷辰。
多才自劳苦，无用只因循。辞免期匪远，行行及山春。
