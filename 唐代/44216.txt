闻王慥常侍卒三首
唐代
贯休
世乱君巡狩，清贤又告亡。星辰皆有角，日月略无光。
金柱连天折，瑶阶被贼荒。令人转惆怅，无路问苍苍。
宗社运微衰，山摧甘井枯。不知千载后，更有此人无。
政入龚黄甲，诗轻沈宋徒。受恩酬未得，不觉只长吁。
傥在扶天步，重兴古国风。还如齐晏子，再见狄梁公。
棠树梅溪北，佳城舜庙东。谁修循吏传，对此莫匆匆。
