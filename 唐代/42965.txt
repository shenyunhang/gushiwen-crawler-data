光、威、裒姊妹三人少孤而始妍乃有是作…因次其韵
唐代
鱼玄机
昔闻南国容华少，今日东邻姊妹三。妆阁相看鹦鹉赋，
碧窗应绣凤凰衫。红芳满院参差折，绿醑盈杯次第衔。
恐向瑶池曾作女，谪来尘世未为男。文姬有貌终堪比，
西子无言我更惭。一曲艳歌琴杳杳，四弦轻拨语喃喃。
当台竞斗青丝发，对月争夸白玉簪。小有洞中松露滴，
大罗天上柳烟含。但能为雨心长在，不怕吹箫事未谙。
阿母几嗔花下语，潘郎曾向梦中参。暂持清句魂犹断，
若睹红颜死亦甘。怅望佳人何处在，行云归北又归南。
