七月二十八日夜与王郑二秀才听雨后梦作
唐代
李商隐
初梦龙宫宝焰然，瑞霞明丽满晴天。旋成醉倚蓬莱树，
有个仙人拍我肩。少顷远闻吹细管，闻声不见隔飞烟。
逡巡又过潇湘雨，雨打湘灵五十弦。瞥见冯夷殊怅望，
鲛绡休卖海为田。亦逢毛女无憀极，龙伯擎将华岳莲。
恍惚无倪明又暗，低迷不已断还连。觉来正是平阶雨，
独背寒灯枕手眠。
