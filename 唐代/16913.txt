暮春闲居示同志
唐代
权德舆
避喧非傲世，幽兴乐郊园。好古每开卷，居贫常闭门。
曙钟来古寺，旭日上西轩。稍与清境会，暂无尘事烦。
静看云起灭，闲望鸟飞翻。乍问山僧偈，时听渔父言。
体羸谙药性，事简见心源。冠带惊年长，诗书喜道存。
小池泉脉凑，危栋燕雏喧。风入松阴静，花添竹影繁。
灌园输井税，学稼奉晨昏。此外知何有，怡然向一樽。
