阙题
唐代
杨师道
汉家伊洛九重城，御路浮桥万里平。桂户雕梁连绮翼，
虹梁绣柱映丹楹。朝光欲动千门曙，丽日初照百花明。
燕赵蛾眉旧倾国，楚宫腰细本传名。二月桑津期结伴，
三春淇水逐关情。兰丛有意飞双蝶，柳叶无趣隐啼莺。
扇里细妆将夜并，风前独舞共花荣。两鬟百万谁论价，
一笑千金判是轻。不为披图来侍寝，非因主第奉身迎。
羊车讵畏青门闭，兔月今宵照后庭。
