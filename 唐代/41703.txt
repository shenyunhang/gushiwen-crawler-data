梦归故园
唐代
刘兼
桐叶飞霜落井栏，菱花藏雪助衰颜。夜窗飒飒摇寒竹，
秋枕迢迢梦故山。临水钓舟横荻岸，隔溪禅侣启柴关。
觉来依旧三更月，离绪乡心起万端。
旧馆秋寒夜梦长，水帘疏影入回塘。宦情率尔拖鱼艇，
客恨依然在燕梁。白鹭独飘山面雪，红蕖全谢镜心香。
起来不语无人会，醉倚东轩半夕阳。
