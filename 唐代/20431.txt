自昌谷到洛后门
唐代
李贺
九月大野白，苍岑竦秋门。寒凉十月末，露霰濛晓昏。
澹色结昼天，心事填空云。道上千里风，野竹蛇涎痕。
石涧涷波声，鸡叫清寒晨。强行到东舍，解马投旧邻。
东家名廖者，乡曲传姓辛。杖头非饮酒，吾请造其人。
始欲南去楚，又将西适秦。襄王与武帝，各自留青春。
闻道兰台上，宋玉无归魂。缃缥两行字，蛰虫蠹秋芸。
为探秦台意，岂命余负薪。
