失群雁
唐代
卢照邻
三秋北地雪皑皑，万里南翔渡海来。欲随石燕沉湘水，
试逐铜乌绕帝台。帝台银阙距金塘，中间鹓鹭已成行。
先过上苑传书信，暂下中州戏稻粱。虞人负缴来相及，
齐客虚弓忽见伤。毛翎频顿飞无力，羽翮摧颓君不识。
唯有庄周解爱鸣，复道郊哥重奇色。惆怅惊思悲未已，
裴回自怜中罔极。传闻有鸟集朝阳，讵胜仙凫迩帝乡。
云间海上应鸣舞，远得鹍弦犹独抚。金龟全写中牟印，
玉鹄当变莱芜釜。愿君弄影凤凰池，时忆笼中摧折羽。
