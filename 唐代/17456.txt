述旧纪勋寄太原李光颜侍中二首
唐代
杨巨源
玉塞含凄见雁行，北垣新诏拜龙骧。弟兄间世真飞将，
貔虎归时似故乡。鼓角因风飘朔气，旌旗映水发秋光。
河源收地心犹壮，笑向天西万里霜。
倚天长剑截云孤，报国纵横见丈夫。五载登坛真宰相，
六重分阃正司徒。曾闻转战平坚寇，共说题诗压腐儒。
料敌知机在方寸，不劳心力讲阴符。
