更漏子
唐代
牛峤
星渐稀，漏频转，何处轮台声怨。香阁掩，杏花红，
月明杨柳风¤
挑锦字，记情事，惟愿两心相似。收泪语，背灯眠，
玉钗横枕边。
春夜阑，更漏促，金烬暗挑残烛。惊梦断，锦屏深，
两乡明月心¤
闺草碧，望归客，还是不知消息。孤负我，悔怜君，
告天天不闻。
南浦情，红粉泪，争奈两人深意。低翠黛，卷征衣，
马嘶霜叶飞¤
招手别，寸肠结，还是去年时节。书托雁，梦归家，
觉来江月斜。
