乐府杂曲。鼓吹曲辞。芳树
唐代
罗隐
细蕊慢逐风，暖香闲破鼻。青帝固有心，时时动人意。
去年高枝犹压地，今年低枝已憔悴。
吾所以见造化之权，变通之理。春夏作头，秋冬为尾。
循环反复无穷已。今生长短同一轨，若使威可以制，
力可以止，秦皇不肯敛手下沙丘，孟贲不合低头入蒿里。
伊人强猛犹如此，顾我劳生何足恃。但愿开素袍，
倾绿蚁，陶陶兀兀大醉于青冥白昼间。任他上是天，
下是地。
