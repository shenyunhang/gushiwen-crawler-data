寄献三川守刘公
唐代
许浑
三川歌颂彻咸秦，十二楼前侍从臣。休闭玉笼留鸑鷟，
早开金埒纵麒麟。花深稚榻迎何客，月在膺舟醉几人。
自笑东风过寒食，茂陵寥落未知春。
半年三度转蓬居，锦帐心阑羡隼旟。老去自惊秦塞雁，
病来先忆楚江鱼。长闻季氏千金诺，更望刘公一纸书。
春雪未晴春酒贵，莫教愁杀马相如。
