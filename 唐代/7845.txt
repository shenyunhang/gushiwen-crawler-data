同族弟金城尉叔卿烛照山水壁画歌
唐代
李白
高堂粉壁图蓬瀛，烛前一见沧洲清。洪波汹涌山峥嵘，
皎若丹丘隔海望赤城。光中乍喜岚气灭，
谓逢山阴晴后雪。回溪碧流寂无喧，
又如秦人月下窥花源。了然不觉清心魂，
只将叠嶂鸣秋猿。与君对此欢未歇，放歌行吟达明发。
却顾海客扬云帆，便欲因之向溟渤。
