寒夜联句
唐代
陆龟蒙
静境揖神凝，寒华射林缺。 ——陆龟蒙
清知思绪断，爽觉心源彻。 ——皮日休
高唱戛金奏，朗咏铿玉节。 ——陆龟蒙
我思方泬寥，君词复凄切。 ——皮日休
况闻风篁上，摆落残冻雪。 ——陆龟蒙
寂尔万籁清，皎然诸霭灭。 ——皮日休
西窗客无梦，南浦波应结。 ——陆龟蒙
河光正如剑，月魄方似玦. ——皮日休
短烬不禁挑，冷毫看欲折。 ——陆龟蒙
何夕重相期，浊醪还为设。 ——皮日休
