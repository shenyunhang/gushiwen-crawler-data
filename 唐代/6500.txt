仙谷遇毛女意知是秦宫人
唐代
常建
溪口水石浅，泠泠明药丛。入溪双峰峻，松栝疏幽风。
垂岭枝袅袅，翳泉花濛濛。夤缘斋人目，路尽心弥通。
盘石横阳崖，前流殊未穷。回潭清云影，瀰漫长天空。
水边一神女，千岁为玉童。羽毛经汉代，珠翠逃秦宫。
目觌神已寓，鹤飞言未终。祈君青云秘，愿谒黄仙翁。
尝以耕玉田，龙鸣西顶中。金梯与天接，几日来相逢。
