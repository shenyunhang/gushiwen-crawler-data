和李校书雨中自秘省见访知早入朝便入集贤不遇诗
唐代
王起
台庭才子来款扉，典校初从天禄归。已惭陋巷回玉趾，
仍闻细雨沾彩衣。诘朝始趋凤阙去，此日遂愁鸡黍违。
忆昨谬官在乌府，喜君对门讨鱼鲁。直庐相望夜每阑，
高阁遥临月时吐。昔闻三入承明庐，今来重入中秘书。
校文复忝丞相属，博物更与张侯居。新冠峨峨不变铁，
旧泉脉脉犹在渠。忽枉情人吐芳讯，临风不羡潘锦舒。
忆见青天霞未卷，吟玩瑶华不知晚。自怜岂是风引舟，
如何渐与蓬山远。
