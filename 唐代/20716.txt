酬窦校书二十韵（次本韵）
唐代
元稹
鸥鹭元相得，杯觞每共传。芳游春烂熳，晴望月团圆。
调笑风流剧，论文属对全。赏花珠并缀，看雪璧常连。
竹寺荒唯好，松斋小更怜。潜投孟公辖，狂乞莫愁钱。
尘土抛书卷，枪筹弄酒权。令夸齐箭道，力斗抹弓弦。
但喜添樽满，谁忧乏桂然。渐轻身外役，浑证饮中禅。
及我辞云陛，逢君仕圃田。音徽千里断，魂梦两情偏。
足听猿啼雨，深藏马腹鞭。官醪半清浊，夷馔杂腥膻。
顾影无依倚，甘心守静专。那知暮江上，俱会落英前。
款曲生平在，悲凉岁序迁。鹤方同北渚，鸿又过南天。
丽句惭虚掷，沉机懒强牵。粗酬珍重意，工拙定相悬。
