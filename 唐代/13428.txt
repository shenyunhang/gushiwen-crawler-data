宜城放琴客歌（柳浑封宜城县伯）
唐代
顾况
佳人玉立生此方，家住邯郸不是倡。头髻pE鬌手爪长，
善抚琴瑟有文章。新妍笼裙云母光，朱弦绿水喧洞房。
忽闻斗酒初决绝，日暮浮云古离别。巴猿啾啾峡泉咽，
泪落罗衣颜色暍。不知谁家更张设，丝履墙偏钗股折。
南山阑干千丈雪，七十非人不暖热。人情厌薄古共然，
相公心在持事坚。上善若水任方圆，忆昨好之今弃捐。
服药不如独自眠，从他更嫁一少年。
