登嘉州凌云寺作
唐代
岑参
寺出飞鸟外，青峰戴朱楼。搏壁跻半空，喜得登上头。
始知宇宙阔，下看三江流。天晴见峨眉，如向波上浮。
迥旷烟景豁，阴森棕楠稠。愿割区中缘，永从尘外游。
回风吹虎穴，片雨当龙湫。僧房云濛濛，夏月寒飕飕。
回合俯近郭，寥落见远舟。胜概无端倪，天宫可淹留。
一官讵足道，欲去令人愁。
