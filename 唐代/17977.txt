赠徐州族侄（以下十三首见《遗集》）
唐代
韩愈
我年十八九，壮气起胸中。作书献云阙，辞家逐秋蓬。
岁时易迁次，身命多厄穷。一名虽云就，片禄不足充。
今者复何事，卑栖寄徐戎。萧条资用尽，濩落门巷空。
朝眠未能起，远怀方郁悰。击门者谁子，问言乃吾宗。
自云有奇术，探妙知天工。既往怅何及，将来喜还通。
期我语非佞，当为佐时雍。
