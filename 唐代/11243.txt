上白帝城二首
唐代
杜甫
江城含变态，一上一回新。天欲今朝雨，山归万古春。
英雄馀事业，衰迈久风尘。取醉他乡客，相逢故国人。
兵戈犹拥蜀，赋敛强输秦。不是烦形胜，深惭畏损神。
白帝空祠庙，孤云自往来。江山城宛转，栋宇客裴回。
勇略今何在，当年亦壮哉。后人将酒肉，虚殿日尘埃。
谷鸟鸣还过，林花落又开。多惭病无力，骑马入青苔。
