看花
唐代
孟郊
家家有芍药，不妨至温柔。温柔一同女，红笑笑不休。
月娥双双下，楚艳枝枝浮。洞里逢仙人，绰约青宵游。
芍药谁为婿，人人不敢来。唯应待诗老，日日殷勤开。
玉立无气力，春凝且裴徊。将何谢青春，痛饮一百杯。
芍药吹欲尽，无奈晓风何。馀花欲谁待，唯待谏郎过。
谏郎不事俗，黄金买高歌。高歌夜更清，花意晚更多。
饮之不见底，醉倒深红波。红波荡谏心，谏心终无它。
独游终难醉，挈榼徒经过。问花不解语，劝得酒无多。
三年此村落，春色入心悲。料得一孀妇，经时独泪垂。
