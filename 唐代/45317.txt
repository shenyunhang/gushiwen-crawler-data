短歌寄鼓山长老
唐代
齐己
雪峰雪峰高且雄，峨峨堆积青冥中。六月赤日烧不熔，
飞禽瞥见人难通。常闻中有白象王，五百象子皆威光。
行围坐绕同一色，森森影动旃檀香。于中一子最雄猛，
称尊独踞鼓山顶。百千眷属阴□影，身照曜，吞秋景。
我闻岷国民归依，前王后王皆师资。宁同梁武遇达磨，
过后弹指空伤悲。
