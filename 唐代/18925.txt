酬杨八庶子喜韩吴兴与余同迁见赠（依本韵次用）
唐代
刘禹锡
早遇圣明朝，雁行登九霄。文轻傅武仲，酒逼盖宽饶。
舍矢同瞻鹄，当筵共赛枭。琢磨三益重，唱和五音调。
台柏烟常起，池荷香暗飘。星文辞北极，旗影度东辽。
直道由来黜，浮名岂敢要。三湘与百越，雨散又云摇。
远守惭侯籍，征还荷诏条。悴容唯舌在，别恨几魂销。
满眼悲陈事，逢人少旧僚。烟霞为老伴，蒲柳任先凋。
虎绶悬新印，龙舼理去桡。断肠天北郡，携手洛阳桥。
幢盖今虽贵，弓旌会见招。其如草玄客，空宇久寥寥。
