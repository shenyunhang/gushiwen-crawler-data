读经
唐代
孟郊
垂老抱佛脚，教妻读黄经。经黄名小品，一纸千明星。
曾读大般若，细感肸蚃听。当时把斋中，方寸抱万灵。
忽复入长安，蹴踏日月宁。老方却归来，收拾可丁丁。
拂拭尘几案，开函就孤亭。儒书难借索，僧签饶芳馨。
驿驿不开手，铿铿闻异铃。得善如焚香，去恶如脱腥。
安得颜子耳，曾未如此听。听之何有言，德教贵有形。
何言中国外，有国如海萍。海萍国教异，天声各泠泠。
安排未定时，心火竞荧荧。将如庶几者，声尽形元冥。
