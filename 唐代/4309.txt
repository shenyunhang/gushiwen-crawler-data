城南亭作
唐代
张说
珂马朝归连万石，槊门洞启亲迎客。北堂珍重琥珀酒，
庭前列肆茱萸席。长袖迟回意绪多，清商缓转目腾波。
旧传比翼侯家舞，新出将雏主第歌。汉家绛灌馀兵气，
晋代浮虚安足贵。正逢天下金镜清，偏加日饮醇醪意。
谁复遨游不复归，闲庭莫畏不芳菲。会待城南春色至，
竟将花柳拂罗衣。
