长安客舍，赠李行父明府
唐代
钱起
藏器待时少，知人自古难。遂令丹穴凤，晚食金琅玕.
谁谓兵戈际，鸣琴方一弹。理烦善用简，济猛能兼宽。
夙夜念黎庶，寝兴非宴安。洪波未静壑，何树不惊鸾。
凫舄傍京辇，甿心悬灌坛。高槐暗苦雨，长剑生秋寒。
旅食还为客，饥年亦尽欢。亲劳携斗水，往往救泥蟠。
但恐酬明义，蹉跎芳岁阑。
