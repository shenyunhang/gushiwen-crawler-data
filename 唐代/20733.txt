月三十韵
唐代
元稹
蓂叶标新朔，霜豪引细辉。白眉惊半隐，虹势讶全微。
凉魄潭空洞，虚弓雁畏威。上弦何汲汲，佳色转依依。
绮幕残灯敛，妆楼破镜飞。玲珑穿竹树，岑寂思屏帏。
坐爱规将合，行看望已几。绛河冰鉴朗，黄道玉轮巍。
迥照偏琼砌，馀光借粉闱。泛池相皎洁，压桂共芳菲。
的的当歌扇，娟娟透舞衣。殷勤入怀什，恳款堕云圻。
素液传烘盏，鸣琴荐碧徽。椒房深肃肃，兰路霭霏霏。
翡翠通帘影，琉璃莹殿扉。西园筵玳瑁，东壁射蛜蝛.
老将占天阵，幽人钓石矶。荷锄元亮息，回棹子猷归。
迢递同千里，孤高净九围。从星作风雨，配日丽旌旗。
麟斗宁徒设，蝇声岂浪讥。司存委卿士，新拜出郊畿。
今古虽云极，亏盈不易违。珠胎方夜满，清露忍朝晞。
渐减姮娥面，徐收楚练机。卞疑雕璧碎，潘感竟床稀。
捐箧辞班女，潜波蔽虙妃。氛埃谁定灭，蟾兔杳难希。
须遣圆明尽，良嗟造化非。如能付刀尺，别为创璿玑。
