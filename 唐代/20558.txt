酬别致用
唐代
元稹
风行自委顺，云合非有期。神哉心相见，无眹安得离。
我有恳愤志，三十无人知。修身不言命，谋道不择时。
达则济亿兆，穷亦济毫厘。济人无大小，誓不空济私。
研几未淳熟，与世忽参差。意气一为累，猜仍良已随。
昨来窜荆蛮，分与平生隳。那言返为遇，获见心所奇。
一见肺肝尽，坦然无滞疑。感念交契定，泪流如断縻。
此交定生死，非为论盛衰。此契宗会极，非谓同路歧。
君今虎在柙，我亦鹰就羁。驯养保性命，安能奋殊姿。
玉色深不变，井水挠不移。相看各年少，未敢深自悲。
