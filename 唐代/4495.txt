舞马词六首
唐代
张说
万玉朝宗凤扆，千金率领龙媒。眄鼓凝骄躞蹀，
听歌弄影徘徊。（圣代升平乐）
天鹿遥征卫叔，日龙上借羲和。将共两骖争舞，
来随八骏齐歌。（圣代升平乐）
彩旄八佾成行，时龙五色因方。屈膝衔杯赴节，
倾心献寿无疆。（四海和平乐）
帝皂龙驹沛艾，星兰骥子权奇。腾倚骧洋应节，
繁骄接迹不移。（四海和平乐）
二圣先天合德，群灵率土可封。击石骖驔紫燕，
摐金顾步苍龙。（四海和平乐）
圣君出震应箓，神马浮河献图。足踏天庭鼓舞，
心将帝乐踌蹰。（四海和平乐）
