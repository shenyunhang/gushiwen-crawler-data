欸乃曲五首
唐代
元结
偶存名迹在人间，顺俗与时未安闲。
来谒大官兼问政，扁舟却入九疑山。
湘江二月春水平，满月和风宜夜行。
唱桡欲过平阳戍，守吏相呼问姓名。
千里枫林烟雨深，无朝无暮有猿吟。
停桡静听曲中意，好是云山韶濩音。
零陵郡北湘水东，浯溪形胜满湘中。
溪口石颠堪自逸，谁能相伴作渔翁。
下泷船似入深渊，上泷船似欲升天。
泷南始到九疑郡，应绝高人乘兴船。
