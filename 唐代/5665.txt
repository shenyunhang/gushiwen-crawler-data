恭懿太子挽歌五首
唐代
王维
何悟藏环早，才知拜璧年。翀天王子去，对日圣君怜。
树转宫犹出，笳悲马不前。虽蒙绝驰道，京兆别开阡。
兰殿新恩切，椒宫夕临幽。白云随凤管，明月在龙楼。
人向青山哭，天临渭水愁。鸡鸣常问膳，今恨玉京留。
骑吹凌霜发，旌旗夹路陈。凯容金节护，册命玉符新。
傅母悲香褓，君家拥画轮。射熊今梦帝，秤象问何人。
苍舒留帝宠，子晋有仙才。五岁过人智，三天使鹤催。
心悲阳禄馆，目断望思台。若道长安近，何为更不来。
西望昆池阔，东瞻下杜平。山朝豫章馆，树转凤凰城。
五校连旗色，千门叠鼓声。金环如有验，还向画堂生。
