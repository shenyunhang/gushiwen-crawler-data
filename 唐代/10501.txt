石犀行
唐代
杜甫
君不见秦时蜀太守，刻石立作三犀牛。自古虽有厌胜法，
天生江水向东流。蜀人矜夸一千载，泛溢不近张仪楼。
今年灌口损户口，此事或恐为神羞。终藉堤防出众力，
高拥木石当清秋。先王作法皆正道，鬼怪何得参人谋。
嗟尔三犀不经济，缺讹只与长川逝。但见元气常调和，
自免洪涛恣凋瘵。安得壮士提天纲，再平水土犀奔茫。
