赠清漳明府侄聿
唐代
李白
我李百万叶，柯条布中州。天开青云器，日为苍生忧。
小邑且割鸡，大刀伫烹牛。雷声动四境，惠与清漳流。
弦歌咏唐尧，脱落隐簪组。心和得天真，风俗犹太古。
牛羊散阡陌，夜寝不扃户。问此何以然，贤人宰吾土。
举邑树桃李，垂阴亦流芬。河堤绕绿水，桑柘连青云。
赵女不冶容，提笼昼成群。缲丝鸣机杼，百里声相闻。
讼息鸟下阶，高卧披道帙。蒲鞭挂檐枝，示耻无扑抶.
琴清月当户，人寂风入室。长啸一无言，陶然上皇逸。
白玉壶冰水，壶中见底清。清光洞毫发，皎洁照群情。
赵北美佳政，燕南播高名。过客览行谣，因之诵德声。
