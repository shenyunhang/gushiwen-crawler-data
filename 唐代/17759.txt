送陆畅归江南（畅娶董溪女）
唐代
韩愈
举举江南子，名以能诗闻。一来取高第，官佐东宫军。
迎妇丞相府，夸映秀士群。鸾鸣桂树间，观者何缤纷。
人事喜颠倒，旦夕异所云。萧萧青云干，遂逐荆棘焚。
岁晚鸿雁过，乡思见新文。践此秦关雪，家彼吴洲云。
悲啼上车女，骨肉不可分。感慨都门别，丈夫酒方醺。
我实门下士，力薄蚋与蚊。受恩不即报，永负湘中坟。
