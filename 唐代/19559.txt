寄陕府邓给事
唐代
孟郊
陕城临大道，馆宇屹几鲜。候谒随芳语，铿词芬蜀笺。
从来镜目下，见尽道心前。自谓古诗量，异将新学偏。
戆人年六十，每月请三千。不敢等闲用，愿为长寿钱。
非关亦洁尔，将以救羸然。孤省痴皎皎，默吟写绵绵。
病书凭昼日，驿信寄宵鞭。疾诉将何谕，肆鳞今倒悬。
尘鲤见枯浪，土鬣思干泉。感感无绪荡，愁愁作□边。
贞元文祭酒，比谨学韦玄。满坐风无杂，当朝雅独全。
见知嘱徐孺，赏句类陶渊。一顾生鸿羽，再言将鹤翩。
宣扬隘车马，君子凑骈阗。曾是此同眷，至今应赐怜。
磨墨零落泪，楷字贡仁贤。
