窜夜郎，于乌江留别宗十六璟
唐代
李白
君家全盛日，台鼎何陆离。斩鳌翼娲皇，炼石补天维。
一回日月顾，三入凤凰池。失势青门傍，种瓜复几时。
犹会众宾客，三千光路歧。皇恩雪愤懑，松柏含荣滋。
我非东床人，令姊忝齐眉。浪迹未出世，空名动京师。
适遭云罗解，翻谪夜郎悲。拙妻莫邪剑，及此二龙随。
惭君湍波苦，千里远从之。白帝晓猿断，黄牛过客迟。
遥瞻明月峡，西去益相思。
