严陵钓台下作
唐代
权德舆
绝顶耸苍翠，清湍石磷磷。先生晦其中，天子不得臣。
心灵栖颢气，缨冕犹缁尘。不乐禁中卧，却归江上春。
潜驱东汉风，日使薄者醇。焉用佐天子，特此报故人。
人知大贤心，不独私其身。弛张有深致，耕钓陶天真。
奈何清风后，扰扰论屈伸。交情同市道，利欲相纷纶。
我行访遗台，仰古怀逸民。矰缴鸿鹄远，雪霜松桂新。
江流去不穷，山色凌秋旻.人世自今古，清辉照无垠。
