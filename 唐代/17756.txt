赠刘师服
唐代
韩愈
羡君齿牙牢且洁，大肉硬饼如刀截。我今呀豁落者多，
所存十馀皆兀臲.匙抄烂饭稳送之，合口软嚼如牛呞。
妻儿恐我生怅望，盘中不饤栗与梨。只今年才四十五，
后日悬知渐莽卤。朱颜皓颈讶莫亲，此外诸馀谁更数。
忆昔太公仕进初，口含两齿无赢馀。虞翻十三比岂少，
遂自惋恨形于书。丈夫命存百无害，谁能点检形骸外。
巨缗东钓倘可期，与子共饱鲸鱼脍。
