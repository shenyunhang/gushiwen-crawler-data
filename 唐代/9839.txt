玉华仙子歌
唐代
李康成
紫阳仙子名玉华，珠盘承露饵丹砂。转态凝情五云里，
娇颜千岁芙蓉花。紫阳彩女矜无数，遥见玉华皆掩嫭。
高堂初日不成妍，洛渚流风徒自怜。璇阶霓绮阁，
碧题霜罗幕。仙娥桂树长自春，王母桃花未尝落。
上元夫人宾上清，深宫寂历厌层城。解佩空怜郑交甫，
吹箫不逐许飞琼。溶溶紫庭步，渺渺瀛台路。
兰陵贵士谢相逢，济北风生尚回顾。沧洲傲吏爱金丹，
清心回望云之端。羽盖霓裳一相识，传情写念长无极。
长无极，永相随。攀霄历金阙，弄影下瑶池。
夕宿紫府云母帐，朝餐玄圃昆仑芝。不学兰香中道绝，
却教青鸟报相思。
