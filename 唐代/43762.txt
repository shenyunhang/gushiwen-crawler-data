桃花石枕歌赠康从事
唐代
皎然
卞山幽石产奇璞，荆人至死采不著。何人琢枕持赠君，
片片桃花开未落。剑工见兮可为剑，玉工辨兮知非石。
至宝由来览者稀，今君独鉴应欲惜。何辞售与章天真，
幸得提携近玉人。可中弃置君不顾，天生秀色徒璘玢。
四座喧喧争目悦，巧过造化称一绝。莫言昨日因错磨，
看取从来无点缺。六月江南暑未阑，一尺花冰试枕看。
高窗正午风飒变，室中不减春天寒。主人所重重枕德，
文章外饰徒相惑。更有坚贞不易心，与君天下为士则。
