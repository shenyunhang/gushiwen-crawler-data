故徐州刺史赠吏部侍郎苏公挽歌词三首
唐代
张九龄
韦玄方继相，荀爽复齐名。在贵兼天爵，能贤出世卿。
学闻金马诏，神见玉人清。藏壑今如此，为山遂不成。
相如只谢病，子敬忽云亡。岂悟瑶台雪，分雕玉树行。
清规留草议，故事在封章。本谓山公启，而今殁始扬。
返葬长安陌，秋风箫鼓悲。奈何相送者，不是平生时。
寒影催年急，哀歌助晚迟。宁知建旟罢，丹旐向京师。
