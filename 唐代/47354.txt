生查子
唐代
孙光宪
寂寞掩朱门，正是天将暮。暗澹小庭中，滴滴梧桐雨¤
绣工夫，牵心绪，配尽鸳鸯缕。待得没人时，偎倚论私语。
暖日策花骢，亸鞚垂杨陌。芳草惹烟青，落絮随风白¤
谁家绣毂动香尘，隐映神仙客。狂杀玉鞭郎，咫尺音容隔。
金井堕高梧，玉殿笼斜月。永巷寂无人，敛态愁堪绝¤
玉炉寒，香烬灭，还似君恩歇。翠辇不归来，幽恨将谁说？
春病与春愁，何事年年有。半为枕前人，半为花间酒¤
醉金尊，携玉手，共作鸳鸯偶。倒载卧云屏，雪面腰如柳。
为惜美人娇，长有如花笑。半醉倚红妆，转语传青鸟¤
眷方深，怜恰好，唯恐相逢少。似这一般情，肯信春光老。
清晓牡丹芳，红艳凝金蕊。乍占锦江春，永认笙歌地¤
感人心，为物瑞，烂熳烟花里。戴上玉钗时，迥与凡花异。
密雨阻佳期，尽日凝然坐。帘外正淋漓，不觉愁如锁¤
梦难裁，心欲破，泪逐檐声堕。想得玉人情，也合思量我。
