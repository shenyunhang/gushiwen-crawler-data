杂曲歌辞。竹枝
唐代
李涉
荆门滩急水潺潺，两岸猿啼烟满山。
渡头年少应官去，月落西陵望不还。
巫峡云开神女祠，绿潭红树影参差。
下牢戍口初相问，无义滩头剩别离。
石壁千重树万重，白云斜掩碧芙蓉。
昭君溪上年年月，独自婵娟色最浓。
十二峰头月欲低，空濛江上子规啼。
孤舟一夜东归客，泣向春风忆建溪。
