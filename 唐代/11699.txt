送李大夫赴广州
唐代
钱起
一贤间气生，麟趾凤凰羽。何意人之望，未为王者辅。
出镇忽推才，盛哉文且武。南越寄维城，雄雄拥甲兵。
鼓门通幕府，天井入军营。厥俗多豪侈，古来难致礼。
唯君饮冰心，可酌贪泉水。忠臣感圣君，徇义不邀勋。
龙镜逃山魅，霜风破嶂雪。征途凡几转，魏阙如在眼。
向郡海潮迎，指乡关树远。按节化瓯闽，下车佳政新。
应令尉陀俗，还作上皇人。支离交俊哲，弱冠至华发。
昔许霄汉期，今嗟鹏鷃别。图南不可御，惆怅守薄暮。
