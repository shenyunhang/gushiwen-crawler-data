题尉迟将军新庙
唐代
高适
周室既板荡，贼臣立婴儿。将军独激昂，誓欲酬恩私。
孤城日无援，高节终可悲。家国共沦亡，精魂空在斯。
沉沉积冤气，寂寂无人知。良牧怀深仁，与君建明祠。
父子俱血食，轩车每逶迤。我来荐蘋蘩，感叹兴此词。
晨光上阶闼，杀气翻旌旗。明明幽冥理，至诚信莫欺。
唯夫二千石，多庆方自兹。
