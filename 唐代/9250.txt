送张秘书充刘相公通汴河判官，便赴江外觐省
唐代
岑参
前年见君时，见君正泥蟠。去年见君处，见君已风抟。
朝趋赤墀前，高视青云端。新登麒麟阁，适脱獬豸冠。
刘公领舟楫，汴水扬波澜。万里江海通，九州天地宽。
昨夜动使星，今旦送征鞍。老亲在吴郡，令弟双同官。
鲈鲙剩堪忆，莼羹殊可餐。既参幕中画，复展膝下欢。
因送故人行，试歌行路难。何处路最难，最难在长安。
长安多权贵，珂珮声珊珊。儒生直如弦，权贵不须干。
斗酒取一醉，孤琴为君弹。临岐欲有赠，持以握中兰。
