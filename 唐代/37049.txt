赠吴颠尊师（丙寅年作）
唐代
韩偓
饮酒经何代，休粮度此生。迹应常自浼，颠亦强为名。
道若千钧重，身如一羽轻。毫厘分象纬，袒跣揖公卿。
狗窦号光逸，渔阳裸祢衡。笑雷冬蛰震，岩电夜珠明。
月魄侵簪冷，江光逼屐清。半酣思救世，一手拟扶倾。
击地嗟衰俗，看天贮不平。自缘怀气义，可是计烹亨。
议论通三教，年颜称五更。老狂人不厌，密行鬼应惊。
未识心相许，开襟语便诚。伊余常仗义，愿拜十年兄。
