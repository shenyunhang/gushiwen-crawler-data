杏为梁－刺居处僭也
唐代
白居易
右为梁，桂为柱，何人堂室李开府。碧砌红轩色未干，
去年身殁今移主。高其墙，大其门，谁家第宅卢将军。
素泥朱版光未灭，今日官收别赐人。开府之堂将军宅，
造未成时头已白。逆旅重居逆旅中，心是主人身是客。
更有愚夫念身后，心虽甚长计非久。穷奢极丽越规模，
付子传孙令保守。莫教门外过客闻，抚掌回头笑杀君。
君不见马家宅，尚犹存，宅门题作奉诚园。君不见魏家宅，
属他人，诏赎赐还五代孙。俭存奢失今在目，
安用高墙围大屋。
