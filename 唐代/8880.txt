答僴奴、重阳二甥（僴奴赵氏甥伉，重阳崔氏甥播）
唐代
韦应物
弃职曾守拙，玩幽遂忘喧。山涧依硗瘠，竹树荫清源。
贫居烟火湿，岁熟梨枣繁。风雨飘茅屋，蒿草没瓜园。
群属相欢悦，不觉过朝昏。有时看禾黍，落日上秋原。
饮酒任真性，挥笔肆狂言。一朝忝兰省，三载居远藩。
复与诸弟子，篇翰每相敦。西园休习射，南池对芳樽。
山药经雨碧，海榴凌霜翻。念尔不同此，怅然复一论。
重阳守故家，僴子旅湘沅。俱有缄中藻，恻恻动离魂。
不知何日见，衣上泪空存。
