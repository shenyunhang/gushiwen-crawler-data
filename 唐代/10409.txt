奉先刘少府新画山水障歌
唐代
杜甫
堂上不合生枫树，怪底江山起烟雾。闻君扫却赤县图，
乘兴遣画沧洲趣。画师亦无数，好手不可遇。
对此融心神。知君重毫素。岂但祁岳与郑虔，
笔迹远过杨契丹。得非悬圃裂，无乃潇湘翻。
悄然坐我天姥下，耳边已似闻清猿。反思前夜风雨急，
乃是蒲城鬼神入。元气淋漓障犹湿，真宰上诉天应泣。
野亭春还杂花远，渔翁暝蹋孤舟立。沧浪水深青溟阔，
欹岸侧岛秋毫末。不见湘妃鼓瑟时，至今斑竹临江活。
刘侯天机精，爱画入骨髓。自有两儿郎，挥洒亦莫比。
大儿聪明到，能添老树巅崖里。小儿心孔开。
貌得山僧及童子。若耶溪，云门寺。
吾独胡为在泥滓，青鞋布袜从此始。
