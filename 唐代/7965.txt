赠王判官，时余归隐，居庐山屏风叠
唐代
李白
昔别黄鹤楼，蹉跎淮海秋。俱飘零落叶，各散洞庭流。
中年不相见，蹭蹬游吴越。何处我思君，天台绿萝月。
会稽风月好，却绕剡溪回。云山海上出，人物镜中来。
一度浙江北，十年醉楚台。荆门倒屈宋，梁苑倾邹枚。
苦笑我夸诞，知音安在哉。大盗割鸿沟，如风扫秋叶。
吾非济代人，且隐屏风叠。中夜天中望，忆君思见君。
明朝拂衣去，永与海鸥群。
