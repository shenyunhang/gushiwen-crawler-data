临邑舍弟书至苦雨黄河泛溢堤防之患簿领所忧…用宽其意
唐代
杜甫
二仪积风雨，百谷漏波涛。闻道洪河坼，遥连沧海高。
职思忧悄悄，郡国诉嗷嗷。舍弟卑栖邑，防川领簿曹。
尺书前日至，版筑不时操。难假鼋鼍力，空瞻乌鹊毛。
燕南吹畎亩，济上没蓬蒿。螺蚌满近郭，蛟螭乘九皋。
徐关深水府，碣石小秋毫。白屋留孤树，青天矢万艘。
吾衰同泛梗，利涉想蟠桃。倚赖天涯钓，犹能掣巨鳌。
