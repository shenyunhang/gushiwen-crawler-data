燕河南府秀才得生字
唐代
韩愈
吾皇绍祖烈，天下再太平。诏下诸郡国，岁贡乡曲英。
元和五年冬，房公尹东京。功曹上言公，是月当登名。
乃选二十县，试官得鸿生。群儒负己材，相贺简择精。
怒起簸羽翮，引吭吐铿轰。此都自周公，文章继名声。
自非绝殊尤，难使耳目惊。今者遭震薄，不能出声鸣。
鄙夫忝县尹，愧栗难为情。惟求文章写，不敢妒与争。
还家敕妻儿，具此煎炰烹。柿红蒲萄紫，肴果相扶檠。
芳荼出蜀门，好酒浓且清。何能充欢燕，庶以露厥诚。
昨闻诏书下，权公作邦桢。文人得其职，文道当大行。
阴风搅短日，冷雨涩不晴。勉哉戒徒驭，家国迟子荣。
