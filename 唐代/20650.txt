遣病（自此通州后作）
唐代
元稹
自古谁不死，不复记其名。今年京城内，死者老少并。
独孤才四十，仕宦方荣荣。李三三十九，登朝有清声。
赵昌八十馀，三拥大将旌。为生信异异，之死同冥冥。
其家哭泣爱，一一无异情。其类嗟叹惜，各各无重轻。
万龄龟菌等，一死天地平。以此方我病，我病何足惊。
借如今日死，亦足了一生。借使到百年，不知何所成。
况我早师佛，屋宅此身形。舍彼复就此，去留何所萦。
前身为过迹，来世即前程。但念行不息，岂忧无路行。
蜕骨龙不死，蜕皮蝉自鸣。胡为神蜕体，此道人不明。
持谢爱朋友，寄之仁弟兄。吟此可达观，世言何足听。
