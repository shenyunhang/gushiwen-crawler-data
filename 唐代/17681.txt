李花赠张十一署（或作李有花）
唐代
韩愈
江陵城西二月尾，花不见桃惟见李。风揉雨练雪羞比，
波涛翻空杳无涘。君知此处花何似，白花倒烛天夜明，
群鸡惊鸣官吏起。金乌海底初飞来，朱辉散射青霞开。
迷魂乱眼看不得，照耀万树繁如堆。念昔少年著游燕，
对花岂省曾辞杯。自从流落忧感集，欲去未到先思回。
只今四十已如此，后日更老谁论哉。力携一尊独就醉，
不忍虚掷委黄埃。
