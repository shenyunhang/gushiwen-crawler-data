园官送菜
唐代
杜甫
清晨蒙菜把，常荷地主恩。守者愆实数，略有其名存。
苦苣刺如针，马齿叶亦繁。青青嘉蔬色，埋没在中园。
园吏未足怪，世事固堪论。呜呼战伐久，荆棘暗长原。
乃知苦苣辈，倾夺蕙草根。小人塞道路，为态何喧喧。
又如马齿盛，气拥葵荏昏。点染不易虞，丝麻杂罗纨。
一经器物内，永挂粗刺痕。志士采紫芝，放歌避戎轩。
畦丁负笼至，感动百虑端。
