四皓庙
唐代
元稹
巢由昔避世，尧舜不得臣。伊吕虽急病，汤武乃可君。
四贤胡为者，千载名氛氲。显晦有遗迹，前后疑不伦。
秦政虐天下，黩武穷生民。诸侯战必死，壮士眉亦颦。
张良韩孺子，椎碎属车轮。遂令英雄意，日夜思报秦。
先生相将去，不复婴世尘。云卷在孤岫，龙潜为小鳞。
秦王转无道，谏者鼎镬亲。茅焦脱衣谏，先生无一言。
赵高杀二世，先生如不闻。刘项取天下，先生游白云。
海内八年战，先生全一身。汉业日已定，先生名亦振。
不得为济世，宜哉为隐沦。如何一朝起，屈作储贰宾。
安存孝惠帝，摧悴戚夫人。舍大以谋细，虬盘而蠖伸。
惠帝竟不嗣，吕氏祸有因。虽怀安刘志，未若周与陈。
皆落子房术，先生道何屯。出处贵明白，故吾今有云。
