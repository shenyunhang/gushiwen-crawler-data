河渎神
唐代
温庭筠
河上望丛祠，庙前春雨来时。楚山无限鸟飞迟，
兰棹空伤别离¤
何处杜鹃啼不歇，艳红开尽如血。蝉鬓美人愁绝，
百花芳草佳节。
孤庙对寒潮，西陵风雨潇潇。谢娘惆怅倚兰桡，
泪流玉箸千条¤
暮天愁听思归乐，早梅香满山郭。回首两情萧索，
离魂何处飘泊。
铜鼓赛神来，满庭幡盖裴回。水村江浦过风雷，
楚山如画烟开¤
离别橹声空萧索，玉容惆怅妆薄。青麦燕飞落落，
卷帘愁对珠阁。
