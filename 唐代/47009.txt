早春陪敕使麻先生祭岳
唐代
马令
我皇盛文物，道化天地先。鞭挞走神鬼，玉帛礼山川。
忽下袁州使，来游紫洞前。青羊得处所，白鹤□时年。
虔恳飞龙记，昭彰化鸟篇。□风半山水，□气总云烟。
光抱升中日，霞明五色天。山横翠微外，室在绿潭边。
缇幕灰初庪，焚林火欲然。年光著草树，春色换山泉。
伊水来何日，嵩岩去几千。山疑小天下，人是会神仙。
叶令乘凫入，浮丘驾鹤旋。麻姑几年岁，三见海成田。
