风雨吟
唐代
吴融
风骚骚，雨涔涔，长洲苑外荒居深。门外流水流澶漫，
河边古木鸣萧森。夐无禽影，寂无人音。端然拖愁坐，
万感丛于心。姑苏碧瓦十万户，中有楼台与歌舞。
寻常倚月复眠花，莫说斜风兼细雨。
应不知天地造化是何物，亦不知荣辱是何主。
吾囷长满是太平，吾乐不极是天生。岂忧天下有大憝，
四郊刁斗常铮铮。官军扰人甚于贼，将臣怕死唯守城。
又岂复忧朝廷苦弛慢，中官转纵横。李膺勾党即罹患，
窦武忠谋又未行。又岂忧文臣尽遭束高阁，
文教从今日萧索。若更无人稍近前，把笔到头同一恶。
可叹吴城城中人，无人与我交一言。蓬蒿满径尘一榻，
独此闵闵何其烦。虽然小或可谋大，嫠妇之忧史尚存。
况我长怀丈夫志，今来流落沧溟涘。有时惊事再咨嗟，
因风因雨更憔悴。只有闲横膝上琴，怨伤怨恨聊相寄。
伯牙海上感沧溟，何似今朝风雨思。
