送薛蔓应举
唐代
王建
四海重贡献，珠赆称至珍。圣朝开礼闱，所贵集嘉宾。
若生在世间，此路出常伦。一士登甲科，九族光彩新。
憧憧车马徒，争路长安尘。万目视高天，升者得苦辛。
况子当少年，丈人在咸秦。出门见宫阙，献赋侍朱轮。
有贤大国丰，无子一家贫。男儿富邦家，岂为荣其身。
煌煌文明代，俱幸生此辰。自顾非国风，难以合圣人。
子去东堂上，我归南涧滨。愿君勤作书，与我山中邻。
