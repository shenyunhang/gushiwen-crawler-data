马秀才草书歌（大理马正之二）
唐代
权德舆
伯英草圣称绝伦，后来学者无其人。白眉年少未弱冠，
落纸纷纷运纤腕。初闻之子十岁馀，当时时辈皆不如。
犹轻昔日墨池学，未许前贤团扇书。艳彩芳姿相点缀，
水映荷花风转蕙。三春并向指下生，万象争分笔端势。
有时当暑如清秋，满堂风雨寒飕飕。乍疑崩崖瀑水落，
又见古木饥鼯愁。变化纵横出新意，眼看一字千金贵。
忆昔谢安问献之，时人虽见那得知。
