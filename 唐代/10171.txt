酬鸿胪裴主簿雨后睢阳北楼见赠之作（一作王昌龄诗）
唐代
高适
暮霞照新晴，归云犹相逐。有怀晨昏暇，相见登眺目。
问礼侍彤襜，题诗访茅屋。高楼多古今，陈事满陵谷。
地久微子封，台馀孝王筑。裴回顾霄汉，豁达俯川陆。
远水对秋城，长天向乔木。公门何清净，列戟森已肃。
不叹携手稀，恒思著鞭速。终当拂羽翰，轻举随鸿鹄。
