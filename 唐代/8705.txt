送李十四山东游（一作山人东游）
唐代
韦应物
圣朝有遗逸，披胆谒至尊。岂是贸荣宠，誓将救元元。
权豪非所便，书奏寝禁门。高歌长安酒，忠愤不可吞。
欻来客河洛，日与静者论。济世翻小事，丹砂驻精魂。
东游无复系，梁楚多大蕃。高论动侯伯，疏怀脱尘喧。
送君都门野，饮我林中樽。立马望东道，白云满梁园。
踟蹰欲何赠，空是平生言。
