登蒲州石矶望横江口潭岛深迥斜对香零山
唐代
柳宗元
隐忧倦永夜，凌雾临江津。猿鸣稍已疏，登石娱清沦。
日出洲渚静，澄明皛无垠。浮晖翻高禽，沉景照文鳞。
双江汇西奔，诡怪潜坤珍。孤山乃北峙，森爽栖灵神。
洄潭或动容，岛屿疑摇振。陶埴兹择土，蒲鱼相与邻。
信美非所安，羁心屡逡巡。纠结良可解，纡郁亦已伸。
高歌返故室，自罔非所欣。
