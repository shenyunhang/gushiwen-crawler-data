龙安寺佳人阿最歌八首
唐代
李群玉
团团明月面，冉冉柳枝腰。未入鸳鸯被，心长似火烧。
见面知何益，闻名忆转深。拳挛荷叶子，未得展莲心。
欲摘不得摘，如看波上花。若教亲玉树，情愿作蒹葭。
门路穿茶焙，房门映竹烟。会须随鹿女，乞火到窗前。
不是求心印，都缘爱绿珠。何须同泰寺，然后始为奴。
既为金界客，任改净人名。愿扫琉璃地，烧香过一生。
素腕撩金索，轻红约翠纱。不如栏下水，终日见桃花。
第一龙宫女，相怜是阿谁。好鱼输獭尽，白鹭镇长饥。
