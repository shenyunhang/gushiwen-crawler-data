适思
唐代
颜胄
芳岁不我与，飒然凉风生。繁华扫地歇，蟋蟀充堂鸣。
感物增忧思，奋衣出游行。行值古墓林，白骨下纵横。
田竖鞭髑髅，村童扫精灵。精灵无奈何，像设安所荣。
石人徒瞑目，表柱烧无声。试读碑上文，乃是昔时英。
位极君诏葬，勋高盈忠贞。宠终禁樵采，立嗣修坟茔。
运否前政缺，群盗多蚊虻。即此丘垄坏，铁心为沾缨。
当其崇树日，岂意侵夺并。冥漠生变故，凄凉结幽明。
悲端岂自我，外物纷相萦。所适非所见，前登江上城。
倚楼临绿水，一望解伤情。
