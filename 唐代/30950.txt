送萧绾之桂林（时群玉游豫章）
唐代
李群玉
兰香佩兰人，弄兰兰江春。尔为兰林秀，芳藻惊常伦。
灿灿凤池裔，一毛今再新。竹花不给口，憔悴清湘滨。
一朝南溟飞，彩翮不可亲。苍梧云水晚，离思空凝颦。
我亦纵烟棹，西浮彭蠡津。丈夫未虎变，落魄甘风尘。
大禹惜寸阴，况我无才身。流光销道路，以此生嗟辛。
万里阔分袂，相思杳难申。桂水秋更碧，寄书西上鳞。
