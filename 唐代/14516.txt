送饯从叔辞丰州幕归嵩阳旧居
唐代
卢纶
白须宗孙侍坐时，愿持寿酒前致词。
致词何所拟？愿自边城始。
边城贵者李将军，战鼓遥疑天上闻。
屯田布锦周千里，牧马攒花溢万群。
白云本是乔松伴，来绕青营复飞散。
三声画角咽不通，万里蓬根一时断。
丰州闻说似凉州，沙塞清明部落稠。
行客已去依独戍，主人犹自在高楼。
梦视旌旆何由见，每值清风一回面。
洞里先生那怪迟，人天无路自无期。
砂泉丹井非同味，桂树榆林不并枝。
吾翁致身殊得计，地仙亦是三千岁。
莫着戎衣期上清，东方曼倩逢人轻。
