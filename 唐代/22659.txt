和微之诗二十三首。和寄乐天
唐代
白居易
贤愚类相交，人情之大率。然自古今来，几人号胶漆。
近闻屈指数，元某与白乙。旁爱及弟兄，中权避家室。
松筠与金石，未足喻坚密。在车如轮辕，在身如肘腋。
又如风云会，天使相召匹。不似势利交，有名而无实。
顷我在杭岁，值君之越日。望愁来仪迟，宴惜流景疾。
坐耀黄金带，酌酡赪玉质。酣歌口不停，狂舞衣相拂。
平生赏心事，施展十未一。会笑始哑哑，离嗟乃唧唧。
饯筵才收拾，征棹遽排比。后恨苦绵绵，前欢何卒卒。
居人色惨淡，行子心纡郁。风袂去时挥，云帆望中失。
宿酲和别思，目眩心忽忽。病魂黯然销，老泪凄其出。
别君只如昨，芳岁换六七。俱是官家身，后期难自必。
