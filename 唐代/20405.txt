赠陈商
唐代
李贺
长安有男儿，二十心已朽。楞伽堆案前，楚辞系肘后。
人生有穷拙，日暮聊饮酒。只今道已塞，何必须白首。
凄凄陈述圣，披褐鉏俎豆。学为尧舜文，时人责衰偶。
柴门车辙冻，日下榆影瘦。黄昏访我来，苦节青阳皱。
太华五千仞，劈地抽森秀。旁古无寸寻，一上戛牛斗。
公卿纵不怜，宁能锁吾口。李生师太华，大坐看白昼。
逢霜作朴樕，得气为春柳。礼节乃相去，憔悴如刍狗。
风雪直斋坛，墨组贯铜绶。臣妾气态间，唯欲承箕帚。
天眼何时开，古剑庸一吼。
