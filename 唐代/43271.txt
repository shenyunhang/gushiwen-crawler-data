赠李中丞洪一首
唐代
皎然
深沈阃外略，奕世当荣寄。地裂大将封，家传介珪瑞。
至今漳河俗，犹受仁人赐。公初镇惟邢，决胜无精兵。
重围逼大敌，六月守孤城。政用仁恕立，恩由赏罚明。
遂令麾下士，感德不顾生。于时闻王师，诸将兵颇黩。
天子狩南汉，烟尘满函谷。纯臣独耿介，下士多反覆。
明公仗忠节，一言感万夫。物性如蒺藜，化作春兰敷。
见说金被烁，终期玉有瑜。移官万里道，君子情何如。
伊昔避事心，乃是方袍客。顿了空王旨，仍高致君策。
安知七十年，一朝值宗伯。言如及清风，醒然开我怀。
宴息与游乐，不将衣褐乖。海底取明月，鲸波不可度。
上有巨蟒吞，下有毒龙护。一与吾师言，乃于中心悟。
咄哉冥冥子，胡为自尘污。
