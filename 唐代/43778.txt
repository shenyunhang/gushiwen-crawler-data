观李中丞洪二美人唱歌轧筝歌（时量移湖州长史）
唐代
皎然
君家双美姬，善歌工筝人莫知。轧用蜀竹弦楚丝，
清哇宛转声相随。夜静酒阑佳月前，高张水引何渊渊。
美人矜名曲不误，蹙响时时如迸泉。赵琴素所嘉，
齐讴世称绝。筝歌一动凡音辍，凝弦且莫停金罍。
淫声已阕雅声来，游鱼噞喁鹤裴回。主人高情始为开，
高情放浪出常格。偶世有名道无迹，勋业先登上将科。
文章已冠诸人籍。每笑石崇无道情，轻身重色祸亦成。
君有佳人当禅伴，于中不废学无生。爱君天然性寡欲，
家贫禄薄常知足。谪官无愠如古人，交道忘言比前躅。
不意全家万里来，湖中再见春山绿。吴兴公舍幽且闲，
何妨寄隐在其间。时议名齐谢太傅，更看携妓似东山。
