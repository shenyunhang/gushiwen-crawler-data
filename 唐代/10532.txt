述古三首
唐代
杜甫
赤骥顿长缨，非无万里姿。悲鸣泪至地，为问驭者谁。
凤凰从东来，何意复高飞。竹花不结实，念子忍朝饥。
古时君臣合，可以物理推。贤人识定分，进退固其宜。
市人日中集，于利竞锥刀。置膏烈火上，哀哀自煎熬。
农人望岁稔，相率除蓬蒿。所务谷为本，邪赢无乃劳。
舜举十六相，身尊道何高。秦时任商鞅，法令如牛毛。
汉光得天下，祚永固有开。岂惟高祖圣，功自萧曹来。
经纶中兴业，何代无长才。吾慕寇邓勋，济时信良哉。
耿贾亦宗臣，羽翼共裴回。休运终四百，图画在云台。
