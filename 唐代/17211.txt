薄命篇（一作妾薄命篇）
唐代
权德舆
昔住邯郸年尚少，只是娇羞弄花鸟。青楼碧纱大道边，
绿杨日暮风袅袅。婵娟玉貌二八馀，自怜颜色花不如。
丽质全胜秦氏女，藁砧宁用专城居。岁去年来年渐长，
青春红粉全堪赏。玉楼珠箔但闲居，南陌东城讵来往。
韶光日日看渐迟。摽梅既落行有时。宁知燕赵娉婷子，
翻嫁幽并游侠儿。年年结束青丝骑，出门一去何时至。
秋月空悬翡翠帘，春帏懒卧鸳鸯被。沙塞经时不寄书，
深闺愁独意何如。花前拭泪情无限，月下调琴恨有馀。
离别苦多相见少，洞房愁梦何由晓。闲看双燕泪霏霏，
静对空床魂悄悄。镜里红颜不自禁，陌头香骑动春心。
为问佳期早晚是，人人总解有黄金。
