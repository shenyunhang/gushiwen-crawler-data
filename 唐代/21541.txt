洛下卜居
唐代
白居易
三年典郡归，所得非金帛。天竺石两片，华亭鹤一支。
饮啄供稻粱，包裹用茵席。诚知是劳费，其奈心爱惜。
远从馀杭郭，同到洛阳陌。下担拂云根，开笼展霜翮。
贞姿不可杂，高性宜其适。遂就无尘坊，仍求有水宅。
东南得幽境，树老寒泉碧。池畔多竹阴，门前少人迹。
未请中庶禄，且脱双骖易。岂独为身谋，安吾鹤与石。
