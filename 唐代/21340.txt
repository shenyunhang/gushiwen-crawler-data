题赠郑秘书征君石沟溪隐居
唐代
白居易
郑君得自然，虚白生心胸。吸彼沆瀣精，凝为冰雪容。
大君贞元初，求贤致时雍。蒲轮入翠微，迎下天台峰。
赤城别松乔，黄阁交夔龙。俯仰受三命，从容辞九重。
出笼鹤翩翩，归林凤雍雍。在火辨良玉，经霜识贞松。
新居寄楚山，山碧溪溶溶。丹灶烧烟煴，黄精花丰茸。
蕙帐夜琴澹，桂尊春酒浓。时人不到处，苔石无尘踪。
我今何为者，趋世身龙钟。不向林壑访，无由朝市逢。
终当解尘缨，卜筑来相从。
