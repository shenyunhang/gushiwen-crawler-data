十年三月三十日别微之于沣上十四年…为他年会话张本也
唐代
白居易
沣水店头春尽日，送君上马谪通川。夷陵峡口明月夜，
此处逢君是偶然。一别五年方见面，相携三宿未回船。
坐从日暮唯长叹，语到天明竟未眠。齿发蹉跎将五十，
关河迢递过三千。生涯共寄沧江上，乡国俱抛白日边。
往事渺茫都似梦，旧游流落半归泉。醉悲洒泪春杯里，
吟苦支颐晓烛前。莫问龙钟恶官职，且听清脆好文篇。
别来只是成诗癖，老去何曾更酒颠。各限王程须去住，
重开离宴贵留连。黄牛渡北移征棹，白狗崖东卷别筵。
神女台云闲缭绕，使君滩水急潺湲，风凄暝色愁杨柳，
月吊宵声哭杜鹃。万丈赤幢潭底日，一条白练峡中天。
君还秦地辞炎徼，我向忠州入瘴烟。未死会应相见在，
又知何地复何年。
