送樊琯司业归朝
唐代
唐彦谦
近者苏司业，文雄道最光。夫君居太学，妙誉继中行。
汲郡陵初发，汾阴箧久亡。寂寥方倚席，容易忽升堂。
去日应悬榻，来时定裂裳。惬心频拾芥，应手屡穿杨。
辩急如无敌，飞腾固自强。论心期舌在，问事畏头长。
驷马终题柱，诸生悉面墙。啖螯讥尔雅，卖饼诉公羊。
未见泥函谷，俄惊火建章。烟尘昏象魏，行在隔巴梁。
红粟填郿坞，青袍过寿阳。翦茅行殿湿，伐柏旧陵香。
黉室青衿尽，渠门火旆扬。云飞同去国，星散各殊方。
贱子悲穷辙，当年亦擅场。齑辛寻幼妇，醴酒忆先王。
圣域探姬孔，皇风乐禹汤。畏诛轻李喜，言命小臧仓。
折树休盘槊，沈钩且钓璜。鸿都问词客，他日莫相忘。
