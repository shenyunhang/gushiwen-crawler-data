大梁见乔诩
唐代
罗隐
湘水春浮岸，淮灯夜满桥。六年悲梗断，两地各萍漂。
刀笔依三事，篇章奏珥貂。迹卑甘汩没，名散称逍遥。
好寺松为径，空江桂作桡。野香花伴落，缸暖酒和烧。
晋沼寻游凤，秦冠竟叹鸮.骨凡鸡犬薄，魂断蕙兰招。
怅望添燕琯，蹉跎厌鲁瓢。败桐方委爨，冤匣正冲霄。
战代安釐国，封崇孝景朝。千年非有限，一醉解无聊。
漏永灯花暗，炉红雪片销。久游家共远，相对鬓俱凋。
运命从难合，光阴奈不饶。到头蓑笠契，两信钓鱼潮。
