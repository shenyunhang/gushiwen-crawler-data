秋末入匡山船行八首
唐代
贯休
楚国茱萸月，吴吟梨栗船。远游无定所，高卧是何年。
浪卷纷纷叶，樯冲澹澹烟。去心还自喜，庐岳倚青天。
芦苇深花里，渔歌一曲长。人心虽忆越，帆态似浮湘。
石獭衔鱼白，汀茅浸浪黄。等闲千万里，道在亦无妨。
岛上离家化，茅茨竹户开。黄桑双鹊喜，白日有谁来。
担浪浇秋芋，缘滩取净苔。回头深自愧，旧业本蒿莱。
匡阜层层翠，修江叠叠波。从来未曾到，此去复如何。
水庙寒鸦集，沙村夕照多。谁如垂钓者，孤坐鬓皤皤。
晚泊苍茫浦，风微浪亦粗。估喧如亥合，樯密似林枯。
地峻湖无□，潮寒蚌有珠。东西无定所，何用问前途。
岛香思贾岛，江碧忆清江。囊橐谁相似，馋慵世少双。
鼍惊入窟月，烧到系船桩。谩有归乡梦，前头是楚邦。
南北虽无适，东西亦似萍。霞根生石片，象迹坏沙汀。
莽莽蒹葭赤，微微蜃蛤腥。因思范蠡辈，未免亦飘零。
晓色千樯去，长江八月时。雨淙山骨出，槔擉岸形卑。
野水畬田黑，荒汀独鸟痴。如今是清世，谁道出山迟。
