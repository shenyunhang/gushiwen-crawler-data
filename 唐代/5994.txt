赠别高三十五
唐代
李颀
五十无产业，心轻百万资。屠酤亦与群，不问君是谁。
饮酒或垂钓，狂歌兼咏诗。焉知汉高士，莫识越鸱夷。
寄迹栖霞山，蓬头睢水湄。忽然辟命下，众谓趋丹墀。
沐浴著赐衣，西来马行迟。能令相府重，且有函关期。
黾勉从寸禄，旧游梁宋时。皤皤邑中叟，相候鬓如丝。
官舍柳林静，河梁杏叶滋。摘芳云景晏，把手秋蝉悲。
小县情未惬，折腰君莫辞。吾观主人意，不久召京师。
