寻鲁城北范居士失道落苍耳中见范置酒摘苍耳作
唐代
李白
雁度秋色远，日静无云时。客心不自得，浩漫将何之。 
忽忆范野人，闲园养幽姿。茫然起逸兴，但恐行来迟。 
城壕失往路，马首迷荒陂。不惜翠云裘，遂为苍耳欺。 
入门且一笑，把臂君为谁。酒客爱秋蔬，山盘荐霜梨。 
他筵不下箸，此席忘朝饥。酸枣垂北郭，寒瓜蔓东篱。 
还倾四五酌，自咏猛虎词。近作十日欢，远为千载期。 
风流自簸荡，谑浪偏相宜。酣来上马去，却笑高阳池。
