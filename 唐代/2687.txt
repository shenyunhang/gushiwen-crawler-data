与生公寻幽居处
唐代
张九龄
同方久厌俗，相与事遐讨。及此云山去，窅然岩径好。
疑入武陵源，如逢汉阴老。清谐欣有得，幽闲欻盈抱。
我本玉阶侍，偶访金仙道。兹焉求卜筑，所过皆神造。
岁晚林始敷，日晏崖方杲。不种缘岭竹，岂植临潭草。
即途可淹留，随日成黼藻。期为静者说，曾是终焉保。
今为简书畏，只令归思浩。
