读汉书
唐代
白居易
禾黍与稂莠，雨来同日滋。桃李与荆棘，霜降同夜萎。
草木既区别，荣枯那等夷。茫茫天地意，无乃太无私。
小人与君子，用置各有宜。奈何西汉末，忠邪并信之。
不然尽信忠，早绝邪臣窥。不然尽信邪，早使忠臣知。
优游两不断，盛业日已衰。痛矣萧京辈，终令陷祸机。
每读元成纪，愤愤令人悲。寄言为国者，不得学天时。
寄言为臣者，可以鉴于斯。
