江南书情二十韵寄秘阁韦校书贻之商洛宋先辈垂文二同年
唐代
皮日休
四载加前字，今来未改衔。君批凤尾诏，我住虎头岩。
季氏唯谋逐，臧仓只拟谗。时讹轻五羖，俗浅重三缄。
瘦去形如鹤，忧来态似獑。才非师赵壹，直欲效陈咸。
孤竹宁收笛，黄琮未作瑊.作羊宁免狠，为兔即须毚。
枕户槐从亚，侵阶草懒芟。壅泉教咽咽，垒石放巉巉.
掣钓随心动，抽书任意杴.茶教弩父摘，酒遣僰童监。
默坐看山困，清斋饮水严。藓生天竺屐，烟外洞庭帆。
病久新乌帽，闲多著白衫。药苞陈雨匼，诗草蠹云函。
遣客呼林狖，辞人寄海螊。室唯搜古器，钱只买秋杉。
寡合无深契，相期有至諴.他年如访问，烟茑暗髟髟。
