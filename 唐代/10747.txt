上水遣怀
唐代
杜甫
我衰太平时，身病戎马后。蹭蹬多拙为，安得不皓首。
驱驰四海内，童稚日糊口。但遇新少年，少逢旧亲友。
低颜下色地，故人知善诱。后生血气豪，举动见老丑。
穷迫挫曩怀，常如中风走。一纪出西蜀，于今向南斗。
孤舟乱春华，暮齿依蒲柳。冥冥九疑葬，圣者骨亦朽。
蹉跎陶唐人，鞭挞日月久。中间屈贾辈，谗毁竟自取。
郁没二悲魂，萧条犹在否。崷崒清湘石，逆行杂林薮。
篙工密逞巧，气若酣杯酒。歌讴互激远，回斡明受授。
善知应触类，各藉颖脱手。古来经济才，何事独罕有。
苍苍众色晚，熊挂玄蛇吼。黄罴在树颠，正为群虎守。
羸骸将何适，履险颜益厚。庶与达者论，吞声混瑕垢。
