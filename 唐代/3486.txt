刘侍读见和山邸十篇重申此赠
唐代
李峤
神岳瑶池圃，仙宫玉树林。乘时警天御，清暑涤宸襟。
梁驾陪玄赏，淄庭掩翠岑。对岩龙岫出，分壑雁池深。
檐迥松萝映，窗高石镜临。落泉奔涧响，惊吹助猿吟。
野气迷凉燠，山花杂古今。英藩盛宾侣，胜景想招寻。
践径披兰叶，攀崖引桂阴。穆生时泛醴，邹子或调琴。
雉翳分场合，鱼钩向浦沉。朝游极斜景，夕宴待横参。
顾己惭铅锷，叨名齿玳簪。暂依朱邸馆，还畅白云心。
丘壑信多美，烟霞得所钦。寓言摅宿志，窃吹简知音。
奖价逾珍石，酬文重振金。方从仁智所，携手濯清浔。
