相劝酒
唐代
李贺
羲和骋六辔，昼夕不曾闲。弹乌崦嵫竹，抶马蟠桃鞭。
蓐收既断翠柳，青帝又造红兰。尧舜至今万万岁，
数子将为倾盖间。青钱白璧买无端，丈夫快意方为欢。
臛蠵臑熊何足云。会须钟饮北海，箕踞南山。
歌淫淫，管愔愔，横波好送雕题金。人生得意且如此，
何用强知元化心。相劝酒，终无辍。
伏愿陛下鸿名终不歇，子孙绵如石上葛。
来长安，车骈骈。中有梁冀旧宅，石崇故园。
