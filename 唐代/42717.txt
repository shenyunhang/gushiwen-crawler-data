子夜歌十八首
唐代
晁采
侬既剪云鬟，郎亦分丝发。觅向无人处，绾作同心结。
夜夜不成寐，拥被啼终夕。郎不信侬时，但看枕上迹。
何时得成匹，离恨不复牵。金针刺菡萏，夜夜得见莲。
相逢逐凉候，黄花忽复香。颦眉腊月露，愁杀未成霜。
明窗弄玉指，指甲如水晶。剪之特寄郎，聊当携手行。
寄语闺中娘，颜色不常好。含笑对棘实，欢娱须是枣。
良会终有时，劝郎莫得怒。姜蘖畏春蚕，要绵须辛苦。
醉梦幸逢郎，无奈乌哑哑。中山如有酒，敢借千金价。
信使无虚日，玉酝寄盈觥。一年一日雨，底事太多晴。
绣房拟会郎，四窗日离离。手自施屏障，恐有女伴窥。
相思百馀日，相见苦无期。褰裳摘藕花，要莲敢恨池。
金盆盥素手，焚香诵普门。来生何所愿，与郎为一身。
花池多芳水，玉杯挹赠郎。避人藏袖里，湿却素罗裳。
感郎金针赠，欲报物俱轻。一双连素缕，与郎聊定情。
寒风响枯木，通夕不得卧。早起遣问郎，昨宵何以过。
得郎日嗣音，令人不可睹。熊胆磨作墨，书来字字苦。
轻巾手自制，颜色烂含桃。先怀侬袖里，然后约郎腰。
侬赠绿丝衣，郎遗玉钩子。即欲系侬心，侬思著郎体。
