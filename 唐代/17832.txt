喜雪献裴尚书（裴均也，时为荆南节度使）
唐代
韩愈
宿云寒不卷，春雪堕如簁.骋巧先投隙，潜光半入池。
喜深将策试，惊密仰檐窥。自下何曾污，增高未觉危。
比心明可烛，拂面爱还吹。妒舞时飘袖，欺梅并压枝。
地空迷界限，砌满接高卑。浩荡乾坤合，霏微物象移。
为祥矜大熟，布泽荷平施。已分年华晚，犹怜曙色随。
气严当酒换，洒急听窗知。照曜临初日，玲珑滴晚澌。
聚庭看岳耸，扫路见云披。阵势鱼丽远，书文鸟篆奇。
纵欢罗艳黠，列贺拥熊螭。履敝行偏冷，门扃卧更羸。
悲嘶闻病马，浪走信娇儿。灶静愁烟绝，丝繁念鬓衰。
拟盐吟旧句，授简慕前规。捧赠同燕石，多惭失所宜。
