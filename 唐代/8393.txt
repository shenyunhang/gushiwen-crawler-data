过汪氏别业二首
唐代
李白
游山谁可游，子明与浮丘。叠岭碍河汉，连峰横斗牛。
汪生面北阜，池馆清且幽。我来感意气，捶炰列珍羞。
扫石待归月，开池涨寒流。酒酣益爽气，为乐不知秋。
畴昔未识君，知君好贤才。随山起馆宇，凿石营池台。
星火五月中，景风从南来。数枝石榴发，一丈荷花开。
恨不当此时，相过醉金罍。我行值木落，月苦清猿哀。
永夜达五更，吴歈送琼杯。酒酣欲起舞，四座歌相催。
日出远海明，轩车且裴回。更游龙潭去，枕石拂莓苔。
