古塞下曲四首
唐代
贯休
古塞腥膻地，胡兵聚如蝇。寒雕中髇石，落在黄河冰。
苍茫逻逤城，枿枿贼气兴。铸金祷秋穹，还拟相凭陵。
战骨践成尘，飞入征人目。黄云忽变黑，战鬼作阵哭。
阴风吼大漠，火号出不得。谁为天子前，唱此边城曲。
日向平沙出，还向平沙没。飞蓬落军营，惊雕去天末。
帝乡青楼倚霄汉，歌吹掀天对花月。岂知塞上望乡人，
日日双眸滴清血。
狼烟在阵云，匈奴爱轻敌。领兵不知数，牛羊复吞碛。
严冬大河枯，嫖姚去深击。战血染黄沙，风吹映天赤。
