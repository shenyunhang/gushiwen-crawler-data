乾元初，严黄门自京兆少尹贬牧巴郡…十四韵刻于石壁
唐代
羊士谔
石座双峰古，云泉九曲深。寂寥疏凿意，芜没岁时侵。
绕席流还壅，浮杯咽复沉。追怀王谢侣，更似会稽岑。
谁谓天池翼，相期宅畔吟。光辉轻尺璧，然诺重黄金。
几醉东山妓，长悬北阙心。蕙兰留杂佩，桃李想华簪。
闭阁余何事，鸣驺亦屡寻。轩裳遵往辙，风景憩中林。
横吹多凄调，安歌送好音。初筵方侧弁，故老忽沾襟。
盛世当弘济，平生谅所钦。无能愧陈力，惆怅拂瑶琴。
