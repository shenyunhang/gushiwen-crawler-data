柳枝词十首（座中应制）
唐代
徐铉
金马辞臣赋小诗，梨园弟子唱新词。
君恩还似东风意，先入灵和蜀柳枝。
百草千花共待春，绿杨颜色最惊人。
天边雨露年年在，上苑芳华岁岁新。
长爱龙池二月时，毵毵金线弄春姿。
假饶叶落枝空后，更有梨园笛里吹。
绿水成文柳带摇，东风初到不鸣条。
龙舟欲过偏留恋，万缕轻丝拂御桥。
百尺长条婉曲尘，诗题不尽画难真。
凭君折向人间种，还似君恩处处春。
风暖云开晚照明，翠条深映凤凰城。
人间欲识灵和态，听取新词玉管声。
醉折垂杨唱柳枝，金城三月走金羁。
年年为爱新条好，不觉苍华也似丝。
新春花柳竞芳姿，偏爱垂杨拂地枝。
天子遍教词客赋，宫中要唱洞箫词。
凝碧池头蘸翠涟，凤凰楼畔簇晴烟。
新词欲咏知难咏，说与双成入管弦。
侍从甘泉与未央，移舟偏要近垂杨。
樱桃未绽梅花老，折得柔条百尺长。
