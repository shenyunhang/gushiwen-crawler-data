岳阳别张祜
唐代
李涉
十年蹭蹬为逐臣，鬓毛白尽巴江春。鹿鸣猿啸虽寂寞，
水蛟山魅多精神。山疟困中闻有赦，死灰不望光阴借。
半夜州符唤牧童，虚教衰病生惊怕。巫峡洞庭千里馀，
蛮陬水国何亲疏。由来真宰不宰我，徒劳叹者怀吹噓.
霸桥昔与张生别，万变桑田何处说。龙蛇纵在没泥涂，
长衢却为驽骀设。爱君气坚风骨峭，文章真把江淹笑。
洛下诸生惧刺先，乌鸢不得齐鹰鹞。岳阳西南湖上寺，
水阁松房遍文字。新钉张生一首诗，自馀吟著皆无味。
策马前途须努力，莫学龙钟虚叹息。
