定情篇
唐代
乔知之
共君结新婚，岁寒心未卜。相与游春园，各随情所逐。
君爱菖蒲花，妾感苦寒竹。菖花多艳姿，寒竹有贞叶。
此时妾比君，君心不如妾。簪玉步河堤，妖韶援绿荑。
凫雁将子游，莺燕从双栖。君念春光好，妾向春光啼。
君时不得意，弃妾还金闺。结言本同心，悲欢何未齐。
怨咽前致辞，愿得申所悲。人间丈夫易，世路妇难为。
始如经天月，终若流星驰。天月相终始，流星无定期。
长信佳丽人，失意非蛾眉。庐江小吏妇，非关织作迟。
本愿长相对，今已长相思。复有游宦子，结援从梁陈。
燕居崇三朝，去来历九春。誓心妾终始，蚕桑奉所亲。
归愿未克从，黄金赠路人。洁妇怀明义，从泛河之津。
于今千万年，谁当问水滨。更忆娼家楼，夫婿事封侯。
去时恩灼灼，去罢心悠悠。不怜妾岁晏，十载陇西头。
以兹常惕惕，百虑恒盈积。由来共结褵，几人同匪石。
故岁雕梁燕，双去今来只。今日玉庭梅，朝红暮成碧。
碧荣始芬敷，黄叶已淅沥。何用念芳春，芳春有流易。
何用重欢娱，欢娱俄戚戚。家本巫山阳，归去路何长。
叙言情未尽，采菉已盈筐。桑榆日及景，物色盈高冈。
下有碧流水，上有丹桂香。桂花不须折，碧流清且洁。
赠君比芳菲，爱惠常不歇。赠君比潺湲，相思无断绝。
妾有秦家镜，宝匣装珠玑。鉴来年二八，不记易阴晖。
妾无光寂寂，委照影依依。今日持为赠，相识莫相违。
