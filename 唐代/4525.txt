自汤还都经龙门北溪赠张左丞崔礼部崔光禄
唐代
韦嗣立
栖闲有愚谷，好事枉朝轩。树接前驱拥，岩传后骑喧。
褰帘出野院，植杖候柴门。既拂林下席，仍携池上樽。
深期契幽赏，实谓展欢言。末眷诚未易，佳游时更敦。
俄看啸俦侣，各已共飞鶱.延睇尽朝日，长怀通夜魂。
空闻岸竹动，徒见浦花繁。多愧春莺曲，相求意独存。
