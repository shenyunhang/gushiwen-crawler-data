送从翁从东川弘农尚书幕
唐代
李商隐
大镇初更帅，嘉宾素见邀。使车无远近，归路更烟霄。
稳放骅骝步，高安翡翠巢。御风知有在，去国肯无聊。
早忝诸孙末，俱从小隐招。心悬紫云阁，梦断赤城标。
素女悲清瑟，秦娥弄玉箫。山连玄圃近，水接绛河遥。
岂意闻周铎，翻然慕舜韶。皆辞乔木去，远逐断蓬飘。
薄俗谁其激，斯民已甚恌.鸾皇期一举，燕雀不相饶。
敢共颓波远，因之内火烧。是非过别梦，时节惨惊飙。
未至谁能赋，中干欲病痟.屡曾纡锦绣，勉欲报琼瑶。
我恐霜侵鬓，君先绶挂腰。甘心与陈阮，挥手谢松乔。
锦里差邻接，云台闭寂寥。一川虚月魄，万崦自芝苗。
瘴雨泷间急，离魂峡外销。非关无烛夜，其奈落花朝。
几处逢鸣佩，何筵不翠翘。蛮童骑象舞，江市卖鲛绡。
南诏知非敌，西山亦屡骄。勿贪佳丽地，不为圣明朝。
少减东城饮，时看北斗杓。莫因乖别久，遂逐岁寒凋。
盛幕开高宴，将军问故僚。为言公玉季，早日弃渔樵。
