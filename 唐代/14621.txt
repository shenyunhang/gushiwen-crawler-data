秋幕中夜独坐迟明因陪…谒上公因书即事兼呈同院诸公
唐代
卢纶
风凄露泫然，明月在山巅。独倚古庭树，仰看深夜天。
叶翻萤不定，虫思草无边。南舍机杼发，东方云景鲜。
簪裘肃已整，车骑俨将前。百雉拱双戟，万夫尊一贤。
琳琅多谋蕴，律吕更相宣。晓桂香浥露，新鸿晴满川。
熙熙造化功，穆穆唐尧年。顾己草同贱，誓心金匪坚。
蹇辞惭自寡，渴病老难痊。书此更何问，边韶唯昼眠。
