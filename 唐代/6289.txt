明妃曲四首
唐代
储光羲
西行陇上泣胡天，南向云中指渭川。
毳幕夜来时宛转，何由得似汉王边。
胡王知妾不胜悲，乐府皆传汉国辞。
朝来马上箜篌引，稍似宫中闲夜时。
日暮惊沙乱雪飞，傍人相劝易罗衣。
强来前殿看歌舞，共待单于夜猎归。
彩骑双双引宝车，羌笛两两奏胡笳。
若为别得横桥路，莫隐宫中玉树花。
