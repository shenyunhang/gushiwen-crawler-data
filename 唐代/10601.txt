陪王侍御同登东山最高顶宴姚通泉，晚携酒泛江
唐代
杜甫
姚公美政谁与俦，不减昔时陈太丘。邑中上客有柱史，
多暇日陪骢马游。东山高顶罗珍羞，下顾城郭销我忧。
清江白日落欲尽，复携美人登彩舟。笛声愤怨哀中流，
妙舞逶迤夜未休。灯前往往大鱼出，听曲低昂如有求。
三更风起寒浪涌，取乐喧呼觉船重。满空星河光破碎，
四座宾客色不动。请公临深莫相违，回船罢酒上马归。
人生欢会岂有极，无使霜过沾人衣。
