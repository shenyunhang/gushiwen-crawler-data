秦中初霁献给事二首
唐代
储光羲
渭水收暮雨，处处多新泽。宫苑傍山明，云林带天碧。
君子耸高驾，英声邈今昔。锵佩出中台，彯缨入仙掖。
夙心幸清鉴，晚志欣良觌。鸣盗非足征，愿言同下客。
南国久为思，西都尝作宾。云开天地色，日照山河春。
善听在知己，扬光唯达人。妙年弄柔翰，弱冠偶良晨。
擢第文昌阁，还家沧海滨。寸心何所望，东掖有贤臣。
