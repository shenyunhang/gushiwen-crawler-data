忝官二十年尽在内职，及为郡尝积恋，因赋诗焉
唐代
张九龄
江流去朝宗，昼夜兹不舍。仲尼在川上，子牟存阙下。
圣达有由然，孰是无心者。一郡苟能化，百城岂云寡。
爱礼谁为羊，恋主吾犹马。感初时不载，思奋翼无假。
闲宇常自闭，沉心何用写。揽衣步前庭，登陴临旷野。
白水生迢递，清风寄潇洒。愿言采芳泽，终朝不盈把。
