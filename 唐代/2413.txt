踏歌词三首
唐代
谢偃
春景娇春台，新露泣新梅。春叶参差吐，新花重叠开。
花影飞莺去，歌声度鸟来。倩看飘飖雪，何如舞袖回。
逶迤度香阁，顾步出兰闺。欲绕鸳鸯殿，先过桃李蹊。
风带舒还卷，簪花举复低。欲问今宵乐，但听歌声齐。
夜久星沉没，更深月影斜。裙轻才动珮，鬟薄不胜花。
细风吹宝袂，轻露湿红纱。相看乐未已，兰灯照九华。
