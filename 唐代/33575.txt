读《阴符经》寄鹿门子
唐代
陆龟蒙
清晨整冠坐，朗咏三百言。备识天地意，献词犯乾坤。
何事不隐德，降灵生轩辕。口衔造化斧，凿破机关门。
五贼忽迸逸，万物争崩奔。虚施神仙要，莫救华池源。
但学战胜术，相高甲兵屯。龙蛇竞起陆，斗血浮中原。
成汤与周武，反覆更为尊。下及秦汉得，黩弄兵亦烦。
奸强自林据，仁弱无枝蹲。狂喉恣吞噬，逆翼争飞翻。
家家伺天发，不肯匡淫昏。生民坠涂炭，比屋为冤魂。
只为读此书，大朴难久存。微臣与轩辕，亦是万世孙。
未能穷意义，岂敢求瑕痕。曾亦爱两句，可与贤达论。
生者死之根，死者生之根。方寸了十字，万化皆胚腪.
身外更何事，眼前徒自喧。黄河但东注，不见归昆仑。
昼短苦夜永，劝君倾一尊。
