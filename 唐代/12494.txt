官渡柳歌送李员外承恩往扬州觐省
唐代
独孤及
君不见官渡河两岸，三月杨柳枝。千条万条色，
一一胜绿丝。花作铅粉絮，叶成翠羽帐。此时送远人，
怅望春水上。远客折杨柳，依依两含情。夹郎木兰舟，
送郎千里行。郎把紫泥书，东征觐庭闱。脱却貂襜褕，
新著五彩衣。双凤并两翅，将雏东南飞。五两得便风，
几日到扬州。莫贪扬州好，客行剩淹留。郎到官渡头，
春阑已应久。殷勤道远别，为谢大堤柳。攀条倘相忆，
五里一回首。明年柳枝黄，问郎还家否。
