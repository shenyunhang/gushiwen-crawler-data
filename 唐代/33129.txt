汴河十二韵
唐代
许棠
昔年开汴水，元应别有由。或兼通楚塞，宁独为扬州。
直断平芜色，横分积石流。所思千里便，岂计万方忧。
首甚资功济，终难弭宴游。空怀龙舸下，不见锦帆收。
浪倒长汀柳，风欹远岸楼。奔逾怀许竭，澄彻泗滨休。
路要多行客，鱼稀少钓舟。日开天际晚，雁合碛西秋。
一派注沧海，几人生白头。常期身事毕，于此泳东浮。
