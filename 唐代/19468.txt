游韦七洞庭别业
唐代
孟郊
洞庭如潇湘，叠翠荡浮碧。松桂无赤日，风物饶清激。
逍遥展幽韵，参差逗良觌。道胜不知疲，冥搜自无斁。
旷然青霞抱，永矣白云适。崆峒非凡乡，蓬瀛在仙籍。
无言从远尚，还思君子识。波涛漱古岸，铿锵辨奇石。
灵响非外求，殊音自中积。人皆走烦浊，君能致虚寂。
何以祛扰扰，叩调清淅淅。既惧豪华损，誓从诗书益。
一举独往姿，再摇飞遁迹。山深有变异，意惬无惊惕。
采翠夺日月，照耀迷昼夕。松斋何用扫，萝院自然涤。
业峻谢烦芜，文高追古昔。暂遥朱门恋，终立青史绩。
物表易淹留，人间重离析。难随洞庭酌，且醉横塘席。
