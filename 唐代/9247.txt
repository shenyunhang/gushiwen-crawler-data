青龙招提归一上人远游吴楚别诗
唐代
岑参
久交应真侣，最叹青龙僧。弃官向二年，削发归一乘。
了然莹心身，洁念乐空寂。名香泛窗户，幽磬清晓夕。
往年仗一剑，由是佐二庭。于焉久从戎，兼复解论兵。
世人犹未知，天子愿相见。朝从青莲宇，暮入白虎殿。
宫女擎锡杖，御筵出香炉。说法开藏经，论边穷阵图。
忘机厌尘喧，浪迹向江海。思师石可访，惠远峰犹在。
今旦飞锡去，何时持钵还。湖烟冷吴门，淮月衔楚山。
一身如浮云，万里过江水。相思眇天末，南望无穷已。
