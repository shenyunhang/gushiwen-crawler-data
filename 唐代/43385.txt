述祖德赠湖上诸沈
唐代
皎然
我祖文章有盛名，千年海内重嘉声。雪飞梁苑操奇赋，
春发池塘得佳句。世业相承及我身，风流自谓过时人。
初看甲乙矜言语，对客偏能鸲鹆舞。饱用黄金无所求，
长裾曳地干王侯。一朝金尽长裾裂，吾道不行计亦拙。
岁晚高歌悲苦寒，空堂危坐百忧攒。昔时轩盖金陵下，
何处不传沈与谢。绵绵芳籍至今闻，眷眷通宗有数君。
谁见予心独飘泊，依山寄水似浮云。
