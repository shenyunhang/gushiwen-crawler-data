送王著作赴淮西幕府
唐代
岑参
燕子与百劳，一西复一东。天空信寥廓，翔集何时同。
知己怅难遇，良朋非易逢。怜君心相亲，与我家又通。
言笑日无度，书札凡几封。湛湛万顷陂，森森千丈松。
不知有机巧，无事干心胸。满堂皆酒徒，岂复羡王公。
早年抱将略，累岁依幕中。昨者从淮西，归来奏边功。
承恩长乐殿，醉出明光宫。逆旅悲寒蝉，客梦惊飞鸿。
发家见春草，却去闻秋风。月色冷楚城，淮光透霜空。
各自务功业，当须激深衷。别后能相思，何嗟山水重。
