捣衣篇
唐代
李白
闺里佳人年十馀，颦蛾对影恨离居。忽逢江上春归燕，
衔得云中尺素书。玉手开缄长叹息，狂夫犹戍交河北。
万里交河水北流，愿为双燕泛中洲。君边云拥青丝骑，
妾处苔生红粉楼。楼上春风日将歇，谁能揽镜看愁发。
晓吹员管随落花，夜捣戎衣向明月。明月高高刻漏长，
真珠帘箔掩兰堂。横垂宝幄同心结，半拂琼筵苏合香。
琼筵宝幄连枝锦，灯烛荧荧照孤寝。有便凭将金剪刀，
为君留下相思枕。摘尽庭兰不见君，红巾拭泪生氤氲，
明年若更征边塞，愿作阳台一段云。
