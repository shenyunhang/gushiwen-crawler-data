献徐舍人
唐代
李中
清名喧四海，何止并南金。奥学群英伏，多才万乘钦。
秩参金殿峻，步历紫微深。顾问承中旨，丝纶演帝心。
褒雄饶义路，贾马避词林。下直无他事，开门对远岑。
轩窗来晚吹，池沼歇秋霖。藓点生棋石，茶烟过竹阴。
希夷元已达，躁竞岂能侵。羽客闲陪饮，诗人伴静吟。
自惭为滞物，多幸辱虚襟。此日重遭遇，心期出陆沈。
