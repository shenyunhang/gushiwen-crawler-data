河内诗二首
唐代
李商隐
鼍鼓沉沉虬水咽，秦丝不上蛮弦绝。常娥衣薄不禁寒，
蟾蜍夜艳秋河月。碧城冷落空蒙烟，帘轻幕重金钩栏。
灵香不下两皇子，孤星直上相风竿。八桂林边九芝草，
短襟小鬓相逢道。入门暗数一千春，愿去闰年留月小。
栀子交加香蓼繁，停辛伫苦留待君。
阊门日下吴歌远，陂路绿菱香满满。后溪暗起鲤鱼风，
船旗闪断芙蓉干。轻身奉君畏身轻，双桡两桨樽酒清。
莫因风雨罢团扇，此曲断肠惟北声。低楼小径城南道，
犹自金鞍对芳草。
