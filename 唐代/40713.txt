西川座上听金五云唱歌
唐代
陈陶
蜀王殿上华筵开，五云歌从天上来。满堂罗绮悄无语，
喉音止驻云裴回。管弦金石还依转，不随歌出灵和殿。
白云飘飖席上闻，贯珠历历声中见。旧样钗篦浅淡衣，
元和梳洗青黛眉。低丛小鬓腻pE鬌，碧牙镂掌山参差。
曲终暂起更衣过，还向南行座头坐。低眉欲语谢贵侯，
檀脸双双泪穿破。自言本是宫中嫔，武皇改号承恩新。
中丞御史不足比，水殿一声愁杀人。武皇铸鼎登真箓，
嫔御蒙恩免幽辱。茂陵弓剑不得亲，嫁与卑官到西蜀。
卑官到官年未周，堂衡禄罢东西游。蜀江水急驻不得，
复此萍蓬二十秋。今朝得侍王侯宴，不觉途中妾身贱。
愿持卮酒更唱歌，歌是伊州第三遍。唱著右丞征戍词，
更闻闺月添相思。如今声韵尚如在，何况宫中年少时。
五云处处可怜许，明朝道向褒中去。须臾宴罢各东西，
雨散云飞莫知处。
