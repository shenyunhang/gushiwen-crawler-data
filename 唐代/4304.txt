奉和圣制初入秦川路寒食应制
唐代
张说
上阳柳色唤春归，临渭桃花拂水飞。总为朝廷巡幸去，
顿教京洛少光辉。昨从分陕山南口，驰道依依渐花柳。
入关正投寒食前，还京遂落清明后。路上天心重豫游，
御前恩赐特风流。便幕那能镂鸡子，行宫善巧帖毛球。
渭桥南渡花如扑，麦陇青青断人目。汉家行树直新丰，
秦地骊山抱温谷。香池春溜水初平，预欢浴日照京城。
今岁随宜过寒食，明年陪宴作清明。
