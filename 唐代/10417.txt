苏端、薛复筵简薛华醉歌
唐代
杜甫
文章有神交有道，端复得之名誉早。爱客满堂尽豪翰，
开筵上日思芳草。安得健步移远梅，乱插繁花向晴昊。
千里犹残旧冰雪，百壶且试开怀抱。垂老恶闻战鼓悲，
急觞为缓忧心捣。少年努力纵谈笑，看我形容已枯槁。
坐中薛华善醉歌，歌辞自作风格老。近来海内为长句，
汝与山东李白好。何刘沈谢力未工，才兼鲍昭愁绝倒。
诸生颇尽新知乐，万事终伤不自保。气酣日落西风来，
愿吹野水添金杯。如渑之酒常快意，亦知穷愁安在哉。
忽忆雨时秋井塌，古人白骨生青苔，如何不饮令心哀。
