太平寺泉眼
唐代
杜甫
招提凭高冈，疏散连草莽。出泉枯柳根，汲引岁月古。
石间见海眼，天畔萦水府。广深丈尺间，宴息敢轻侮。
青白二小蛇，幽姿可时睹。如丝气或上，烂熳为云雨。
山头到山下，凿井不尽土。取供十方僧，香美胜牛乳。
北风起寒文，弱藻舒翠缕。明涵客衣净，细荡林影趣。
何当宅下流，馀润通药圃。三春湿黄精，一食生毛羽。
