次追和清远道士诗韵
唐代
陆龟蒙
一代先后贤，声容剧河汉。况兹迈古士，复历苍崖窜。
辰经几十万，邈与灵寿玩。海岳尚推移，都鄙固芜漫。
羸僧下高阁，独鸟没远岸。啸初风雨来，吟馀钟呗乱。
如何炼精魄，万祀忽欲半。宁为断臂忧，肯作秋柏散。
吾闻酆宫内，日月自昏旦。左右修文郎，纵横洒篇翰。
斯人久冥漠，得不垂慨叹。庶或有神交，相从重兴赞。
