武源行赠丘卿岑
唐代
皎然
昔年群盗阻江东，吴山动摇楚泽空。齐人亦戴蜂虿毒，
美稷化为荆棘丛。汹汹四顾多窟穴，浮云白波名不同。
万人死地当虎口，一旦生涯悬彀中。昨日将军殉死节，
悉向生民陷成血。胸中豹略张阵云，握内蛇矛挥白雪。
长洲南去接孤城，居人散尽鼓噪惊。三春不见芳草色，
四面唯闻刁斗声。此时狂寇纷如市，君当要冲固深垒。
纵横计出皆获全，士卒身先每轻死。扫平氛祲望吴门，
人间岁美桑柘繁。比屋生全受君赐，连营罢战赖君恩。
如何弃置功不录，通籍无名滞江曲。灞亭不重李将军，
汉爵犹轻苏属国。荒营寂寂隐山椒，春意空惊故柳条。
野战攻城尽如此，即今谁是霍嫖姚。
