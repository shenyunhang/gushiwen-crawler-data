东都嘉量亭献留守韩仆射
唐代
窦庠
卜筑三川上，仪刑万井中。度材垂后俭，选胜掩前功。
云构中央起，烟波四面通。乍疑游汗漫，稍似入崆峒。
廛閈高低尽，山河表里穷。峰峦从地碧，宫观倚天红。
灵槛如朝蜃，飞桥状晚虹。曙霞晴错落，夕霭湿葱茏。
庾亮楼何厄，陈蕃榻更崇。有时闲讲德，永日静观风。
玉斝飞无算，金铙奏未终。重筵开玳瑁，上客集鹓鸿。
接武空惭蹇，修文敢并雄。岂须登岘首，然后奉羊公。
