虢州郡斋南池幽兴，因与阎二侍御道别
唐代
岑参
池色净天碧，水凉雨凄凄。快风从东南，荷叶翻向西。
性本爱鱼鸟，未能返岩谿.中岁徇微官，遂令心赏睽。
及兹佐山郡，不异寻幽栖。小吏趋竹径，讼庭侵药畦。
胡尘暗河洛，二陕震鼓鼙。故人佐戎轩，逸翮凌云霓。
行军在函谷，两度闻莺啼。相看红旗下，饮酒白日低。
闻君欲朝天，驷马临道嘶。仰望浮与沉，忽如云与泥。
夜眠驿楼月，晓发关城鸡。惆怅西郊暮，乡书对君题。
