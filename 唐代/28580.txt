和孙朴韦蟾孔雀咏
唐代
李商隐
此去三梁远，今来万里携。西施因网得，秦客被花迷。
可在青鹦鹉，非关碧野鸡。约眉怜翠羽，刮目想金篦。
瘴气笼飞远，蛮花向坐低。轻于赵皇后，贵极楚悬黎。
都护矜罗幕，佳人炫绣袿.屏风临烛釦，捍拨倚香脐。
旧思牵云叶，新愁待雪泥。爱堪通梦寐，画得不端倪。
地锦排苍雁，帘钉镂白犀。曙霞星斗外，凉月露盘西。
妒好休夸舞，经寒且少啼。红楼三十级，稳稳上丹梯。
