和左仆射燕公春日端居述怀
唐代
任希古
丰野光三杰，妫庭赞五臣。绨缃歌美誉，丝竹咏芳尘。
圣历开环象，昌年降甫申。高门非舍筑，华构岂垂纶。
凤邸抟霄翰，龙池跃海鳞。玉鼎升黄阁，金章谒紫宸。
礼闱通政本，文昌总国均。调风振薄俗，清教叙彝伦。
星回应缇管，日御警寅宾。叶上曾槐变，花发小堂春。
思挂五都冕，言访北山巾。赫赫容台上，千祀耀平津。
