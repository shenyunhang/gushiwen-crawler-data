杨柳枝五首
唐代
牛峤
解冻风来末上青，解垂罗袖拜卿卿。
无端袅娜临官路，舞送行人过一生。
吴王宫里色偏深，一簇纤条万缕金。
不愤钱塘苏小小，引郎松下结同心。
桥北桥南千万条，恨伊张绪不相饶。
金羁白马临风望，认得羊家静婉腰。
狂雪随风扑马飞，惹烟无力被春欺。
莫交移入灵和殿，宫女三千又妒伊。
袅翠笼烟拂暖波，舞裙新染麴尘罗。
章华台畔隋堤上，傍得春风尔许多。
