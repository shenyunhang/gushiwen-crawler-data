阻雨不得归瀼西甘林
唐代
杜甫
三伏适已过，骄阳化为霖。欲归瀼西宅，阻此江浦深。
坏舟百版坼，峻岸复万寻。篙工初一弃，恐泥劳寸心。
伫立东城隅，怅望高飞禽。草堂乱悬圃，不隔昆仑岑。
昏浑衣裳外，旷绝同层阴。园甘长成时，三寸如黄金。
诸侯旧上计，厥贡倾千林。邦人不足重，所迫豪吏侵。
客居暂封殖，日夜偶瑶琴。虚徐五株态，侧塞烦胸襟。
焉得辍两足，杖藜出岖嶔。条流数翠实，偃息归碧浔。
拂拭乌皮几，喜闻樵牧音。令儿快搔背，脱我头上簪。
