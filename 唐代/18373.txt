送张盥赴举诗
唐代
刘禹锡
尔生始悬弧，我作座上宾。引箸举汤饼，祝词天麒麟。
今成一丈夫，坎坷愁风尘。长裾来谒我，自号庐山人。
道旧与抚孤，悄然伤我神。依依见眉睫，嘿嘿含悲辛。
永怀同年友，追想出谷晨。三十二君子，齐飞凌烟旻.
曲江一会时，后会已凋沦。况今三十载，阅世难重陈。
盛时一已过，来者日日新。不如摇落树，重有明年春。
火后见琮璜，霜馀识松筠。肃风乃独秀，武部亦绝伦。
尔今持我诗，西见二重臣。成贤必念旧，保贵在安贫。
清时为丞郎，气力侔陶钧。乞取斗升水，因之云汉津。
