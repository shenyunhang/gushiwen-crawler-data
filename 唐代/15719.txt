送张籍归江东
唐代
王建
清泉浣尘缁，灵药释昏狂。君诗发大雅，正气回我肠。
复令五彩姿，洁白归天常。昔岁同讲道，青襟在师傍。
出处两相因，如彼衣与裳。行行成此归，离我适咸阳。
失意未还家，马蹄尽四方。访余咏新文，不倦道路长。
僮仆怀昔念，亦如还故乡。相亲惜昼夜，寝息不异床。
犹将在远道，忽忽起思量。黄金未为罍，无以挹酒浆。
所念俱贫贱，安得相发扬。回车远归省，旧宅江南厢。
归乡非得意，但贵情义彰。五月天气热，波涛毒于汤。
慎勿多饮酒，药膳愿自强。
