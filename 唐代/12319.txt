题玉山观禅师兰若
唐代
韩翃
玉山宴坐移年月，锡杖承恩诣丹阙。先朝亲与会龙华，
紫禁鸣钟白日斜。宫女焚香把经卷，天人就席礼袈裟。
禅床久卧虎溪水，兰若初开凤城里。不出嚣尘见远公，
道成何必青莲宫。朝持药钵千家近，暮倚绳床一室空。
掖垣挥翰君称美，远客陪游问真理。薄宦深知误此心，
回心愿学雷居士。
