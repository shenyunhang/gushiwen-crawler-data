酬诸公见过（时官未出，在辋川庄）
唐代
王维
嗟予未丧，哀此孤生。屏居蓝田，薄地躬耕。岁晏输税，
以奉粢盛。晨往东皋，草露未晞。暮看烟火，负担来归。
我闻有客，足扫荆扉。箪食伊何，疈瓜抓枣。仰厕群贤，
皤然一老。愧无莞簟，班荆席藁。泛泛登陂，折彼荷花。
静观素鲔，俯映白沙。山鸟群飞，日隐轻霞。登车上马，
倏忽云散。雀噪荒村，鸡鸣空馆。还复幽独，重欷累叹。
