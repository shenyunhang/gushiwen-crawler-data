寄崔二十六立之
唐代
韩愈
西城员外丞，心迹两屈奇。往岁战词赋，不将势力随。
下驴入省门，左右惊纷披。傲兀坐试席，深丛见孤罴。
文如翻水成，初不用意为。四座各低面，不敢捩眼窥。
升阶揖侍郎，归舍日未欹。佳句喧众口，考官敢瑕疵。
连年收科第，若摘颔底髭。回首卿相位，通途无他岐。
岂论校书郎，袍笏光参差。童稚见称说，祝身得如斯。
侪辈妒且热，喘如竹筒吹。老妇愿嫁女，约不论财赀。
老翁不量分，累月笞其儿。搅搅争附托，无人角雄雌。
由来人间事，翻覆不可知。安有巢中鷇，插翅飞天陲。
驹麛著爪牙，猛虎借与皮。汝头有缰系，汝脚有索縻。
陷身泥沟间，谁复禀指撝。不脱吏部选，可见偶与奇。
又作朝士贬，得非命所施。客居京城中，十日营一炊。
逼迫走巴蛮，恩爱座上离。昨来汉水头，始得完孤羁。
桁挂新衣裳，盎弃食残糜。苟无饥寒苦，那用分高卑。
怜我还好古，宦途同险巇.每旬遗我书，竟岁无差池。
新篇奚其思，风幡肆逶迤。又论诸毛功，劈水看蛟螭。
雷电生睒睗，角鬣相撑披。属我感穷景，抱华不能摛。
唱来和相报，愧叹俾我疵。又寄百尺彩，绯红相盛衰。
巧能喻其诚，深浅抽肝脾。开展放我侧，方餐涕垂匙。
朋交日凋谢，存者逐利移。子宁独迷误，缀缀意益弥。
举头庭树豁，狂飙卷寒曦。迢递山水隔，何由应埙篪。
别来就十年，君马记騧骊。长女当及事，谁助出帨缡。
诸男皆秀朗，几能守家规。文字锐气在，辉辉见旌麾。
摧肠与戚容，能复持酒卮。我虽未耋老，发秃骨力羸。
所馀十九齿，飘飖尽浮危。玄花著两眼，视物隔褷褵。
燕席谢不诣，游鞍悬莫骑。敦敦凭书案，譬彼鸟黏黐.
且吾闻之师，不以物自隳。孤豚眠粪壤，不慕太庙牺。
君看一时人，几辈先腾驰。过半黑头死，阴虫食枯骴.
欢华不满眼，咎责塞两仪。观名计之利，讵足相陪裨。
仁者耻贪冒，受禄量所宜。无能食国惠，岂异哀癃罢。
久欲辞谢去，休令众睢睢。况又婴疹疾，宁保躯不赀。
不能前死罢，内实惭神祇.旧籍在东郡，茅屋枳棘篱。
还归非无指，灞渭扬春澌。生兮耕吾疆，死也埋吾陂。
文书自传道，不仗史笔垂。夫子固吾党，新恩释衔羁。
去来伊洛上，相待安罛箄.我有双饮盏，其银得朱提。
黄金涂物象，雕镌妙工倕。乃令千里鲸，幺麽微螽斯。
犹能争明月，摆掉出渺瀰。野草花叶细，不辨薋菉葹。
绵绵相纠结，状似环城陴。四隅芙蓉树，擢艳皆猗猗。
鲸以兴君身，失所逢百罹。月以喻夫道，黾勉励莫亏。
草木明覆载，妍丑齐荣萎。愿君恒御之，行止杂燧觿。
异日期对举，当如合分支。
