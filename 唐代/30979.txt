将之京国赠薛员外
唐代
李群玉
黄叶下空馆，寂寥寒雨愁。平居岁华晏，络纬啼林幽。
节物凋壮志，咄嗟不能休。空怀赵鞅叹，变化良无由。
所思杳何知，侧身仰皇州。苍烟晦楚野，寒浪埋昭丘。
赵壹赋命薄，陈思多世忧。翻然羡鱼鸟，畅矣山川游。
薛公龙泉姿，其气在斗牛。南冠束秀发，白石劳悲讴。
圭衮照崇阅，文儒嗣箕裘。旷然方寸地，霁海浮云舟。
澧浦一遗佩，郢南再悲秋。叫阍路既阻，浩荡怀灵修。
莫奏武溪笛，且登仲宣楼。亨通与否闭，物理相沉浮。
天子坐宣室，夔龙奉谟猷。行当赐环去，岂作遗贤羞。
