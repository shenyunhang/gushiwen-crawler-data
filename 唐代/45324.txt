谢徽上人见惠二龙障子，以短歌酬之
唐代
齐己
我见苏州昆山金城中，金城柱上有二龙。
老僧相传道是僧繇手，寻常入海共龙斗。
又闻蜀国玉局观有孙遇迹，盘屈身长八十尺。
游人争看不敢近，头觑寒泉万丈碧。近有五羊徽上人，
闲工小笔得意新。画龙不夸头角及须鳞，只求筋骨与精神。
徽上人，真艺者。惠我双龙不言价，等闲不敢将悬挂。
恐是叶公好假龙，及见真龙却惊怕。
