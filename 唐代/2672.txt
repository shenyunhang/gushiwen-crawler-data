奉和圣制幸晋阳宫
唐代
张九龄
隋季失天策，万方罹凶残。皇祖称义旗，三灵皆获安。
圣期将申锡，王业成艰难。盗移未改命，历在终履端。
彼汾惟帝乡，雄都信郁盘。一月朔巡狩，群后陪清銮。
霸迹在沛庭，旧仪睹汉官。唐风思何深，舜典敷更宽。
户蒙枌榆复，邑争牛酒欢。缅惟翦商后，岂独微禹叹。
三后既在天，万年斯不刊。尊祖实我皇，天文皆仰观。
