晓仙谣
唐代
温庭筠
玉妃唤月归海宫，月色澹白涵春空。银河欲转星靥靥，
碧浪叠山埋早红。宫花有露如新泪，小苑丛丛入寒翠。
绮阁空传唱漏声，网轩未辨凌云字。遥遥珠帐连湘烟，
鹤扇如霜金骨仙。碧箫曲尽彩霞动，下视九州皆悄然。
秦王女骑红尾凤，半空回首晨鸡弄。雾盖狂尘亿兆家，
世人犹作牵情梦。
