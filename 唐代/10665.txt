赠李十五丈别（李秘书文嶷）
唐代
杜甫
峡人鸟兽居，其室附层颠。下临不测江，中有万里船。
多病纷倚薄，少留改岁年。绝域谁慰怀，开颜喜名贤。
孤陋忝末亲，等级敢比肩。人生意颇合，相与襟袂连。
一日两遣仆，三日一共筵。扬论展寸心，壮笔过飞泉。
玄成美价存，子山旧业传。不闻八尺躯，常受众目怜。
且为辛苦行，盖被生事牵。北回白帝棹，南入黔阳天。
汧公制方隅，迥出诸侯先。封内如太古，时危独萧然。
清高金茎露，正直朱丝弦。昔在尧四岳，今之黄颍川。
于迈恨不同，所思无由宣。山深水增波，解榻秋露悬。
客游虽云久，主要月再圆。晨集风渚亭，醉操云峤篇。
丈夫贵知己，欢罢念归旋。
