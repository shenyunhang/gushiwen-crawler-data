南山有高树行赠李宗闵
唐代
韩愈
南山有高树，花叶何衰衰。上有凤凰巢，凤凰乳且栖。
四旁多长枝，群鸟所托依。黄鹄据其高，众鸟接其卑。
不知何山鸟，羽毛有光辉。飞飞择所处，正得众所希。
上承凤凰恩，自期永不衰。中与黄鹄群，不自隐其私。
下视众鸟群，汝徒竟何为。不知挟丸子，心默有所规。
弹汝枝叶间，汝翅不觉摧。或言由黄鹄，黄鹄岂有之。
慎勿猜众鸟，众鸟不足猜。无人语凤凰，汝屈安得知。
黄鹄得汝去，婆娑弄毛衣。前汝下视鸟，各议汝瑕疵。
汝岂无朋匹，有口莫肯开。汝落蒿艾间，几时复能飞。
哀哀故山友，中夜思汝悲。路远翅翎短，不得持汝归。
