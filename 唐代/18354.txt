马嵬行
唐代
刘禹锡
绿野扶风道，黄尘马嵬驿。路边杨贵人，坟高三四尺。
乃问里中儿，皆言幸蜀时。军家诛戚族，天子舍妖姬。
群吏伏门屏，贵人牵帝衣。低回转美目，风日为无晖。
贵人饮金屑，倏忽舜英暮。平生服杏丹，颜色真如故。
属车尘已远，里巷来窥觑。共爱宿妆妍，君王画眉处。
履綦无复有，履组光未灭。不见岩畔人，空见凌波袜。
邮童爱踪迹，私手解鞶结。传看千万眼，缕绝香不歇。
指环照骨明，首饰敌连城。将入咸阳市，犹得贾胡惊。
