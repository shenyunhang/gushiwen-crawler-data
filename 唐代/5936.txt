古意二首
唐代
祖咏
夫差日淫放，举国求妃嫔。自谓得王宠，代间无美人。
碧罗象天阁，坐辇乘芳春。宫女数千骑，常游江水滨。
年深玉颜老，时薄花妆新。拭泪下金殿，娇多不顾身。
生前妒歌舞，死后同灰尘。冢墓令人哀，哀于铜雀台。
楚王竟何去，独自留巫山。偏使世人见，迢迢江汉间。
驻舟春谿里，誓愿拜灵颜。梦寐睹神女，金沙鸣珮环。
闲艳绝世姿，令人气力微。含笑默不语，化作朝云飞。
