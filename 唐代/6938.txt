送元八游汝南
唐代
刘长卿
元生实奇迈，幸此论畴昔。刀笔素推高，锋芒久无敌。
纵横济时意，跌宕过人迹。破产供酒钱，盈门皆食客。
田园顷失计，资用深相迫。生事诚可忧，严装远何适。
世情薄恩义，俗态轻穷厄。四海金虽多，其如向人惜。
迢递朗陵道，怅望都门夕。向别伊水南，行看楚云隔。
繁蝉动高柳，匹马嘶平泽。潢潦今正深，陂湖未澄碧。
人生不得已，自可甘形役。勿复尊前酒，离居剩凄戚。
