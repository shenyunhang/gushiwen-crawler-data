杨柳八首（一作杨柳枝）
唐代
温庭筠
宜春苑外最长条，闲袅春风伴舞腰。
正是玉人肠断处，一渠春水赤阑桥。
南内墙东御路旁，预知春色柳丝黄。
杏花未肯无情思，何是情人最断肠。
苏小门前柳万条，毵毵金线拂平桥。
黄莺不语东风起，深闭朱门伴细腰。
金缕毵毵碧瓦沟，六宫眉黛惹春愁。
晚来更带龙池雨，半拂阑干半入楼。
馆娃宫外邺城西，远映征帆近拂堤。
系得王孙归意切，不关春草绿萋萋。
两两黄鹂色似金，袅枝啼露动芳音。
春来幸自长如线，可惜牵缠荡子心。
御柳如丝映九重，凤凰窗柱绣芙蓉。
景阳楼畔千条露，一面新妆待晓钟。
织锦机边莺语频，停梭垂泪忆征人。
塞门三月犹萧索，纵有垂杨未觉春。
