桃花石枕歌送安吉康丞
唐代
皎然
君吏桃州尚奇迹，桃州采得桃花石。烂疑朝日照已舒，
含似春风吹未坼。珪璋特达世所珍，吾知此物亦其伦。
应羡花开不凋悴，应嘉玉片无缁磷。立性坚刚平若砥，
君子偏将交道比。何人亦秉坚刚姿，吾见君心得如此。
君心所好我独知，别多见少长相思。从来赏玩安左右，
万里提携君莫辞。
