和微之诗二十三首。和朝回与王炼师游南山下
唐代
白居易
蔼蔼春景馀，峨峨夏云初。躞蹀退朝骑，飘飖随风裾。
晨从四丞相，入拜白玉除。暮与一道士，出寻青溪居。
吏隐本齐致，朝野孰云殊。道在有中适，机忘无外虞。
但愧烟霄上，鸾凤为吾徒。又惭云林间，鸥鹤不我疏。
坐倾数杯酒，卧枕一卷书。兴酣头兀兀，睡觉心于于。
以此送日月，问师为何如。
