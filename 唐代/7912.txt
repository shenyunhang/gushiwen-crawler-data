赠嵩山焦炼师
唐代
李白
二室凌青天，三花含紫烟。中有蓬海客，宛疑麻姑仙。
道在喧莫染，迹高想已绵。时餐金鹅蕊，屡读青苔篇。
八极恣游憩，九垓长周旋。下瓢酌颍水，舞鹤来伊川。
还归空山上，独拂秋霞眠。萝月挂朝镜，松风鸣夜弦。
潜光隐嵩岳，炼魄栖云幄。霓裳何飘飖，凤吹转绵邈。
愿同西王母，下顾东方朔。紫书倘可传，铭骨誓相学。
