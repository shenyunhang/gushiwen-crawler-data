买太湖石
唐代
姚合
我尝游太湖，爱石青嵯峨。波澜取不得，自后长咨嗟。
奇哉卖石翁，不傍豪贵家。负石听苦吟，虽贫亦来过。
贵我辨识精，取价复不多。比之昔所见，珍怪颇更加。
背面淙注痕，孔隙若琢磨。水称至柔物，湖乃生壮波。
或云此天生，嵌空亦非他。气质偶不合，如地生江河。
置之书房前，晓雾常纷罗。碧光入四邻，墙壁难蔽遮。
客来谓我宅，忽若岩之阿。
