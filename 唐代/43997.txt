经旷禅师院
唐代
贯休
吾师楞伽山中人，气岸古淡僧麒麟。曹溪老兄一与语，
金玉声利，泥弃唾委。兀兀如顽云，骊珠兮固难价其价，
灵芝兮何以根其根。真貌枯槁言朴略，衲衣烂黑烧岳痕。
忆昔十四五年前苦寒节，礼师问师楞伽月。
此时师握玉麈尾，报我却云非日月，一敲粉碎狂性歇。
庭松无韵冷撼骨，搔窗擦檐数枝雪。迩来流浪于吴越，
一片闲云空皎洁。再来寻师已蝉蜕，薝卜枝枯醴泉竭。
水檀香火遗影在，甘露松枝月中折。宝师往日真隐心，
今日不能堕双血。
