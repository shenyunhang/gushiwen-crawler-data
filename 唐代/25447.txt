登凤凰台二首
唐代
殷尧藩
凤凰台上望长安，五色宫袍照水寒。彩笔十年留翰墨，
银河一夜卧阑干。三山飞鸟江天暮，六代离宫草树残。
始信人生如一梦，壮怀莫使酒杯干。
梧桐叶落秋风老，人去台空凤不来。梁武台城芳草合，
吴王宫殿野花开。石头城下春生水，燕子堂前雨长苔。
莫问人间兴废事，百年相遇且衔杯。
