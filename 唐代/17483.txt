元日含元殿下立仗丹凤楼门下宣赦相公称贺二首
唐代
杨巨源
天垂台耀扫欃枪，寿献香山祝圣明。丹凤楼前歌九奏，
金鸡竿下鼓千声。衣冠南面薰风动，文字东方喜气生。
从此登封资庙略，两河连海一时清。
临轩启扇似云收，率土朝天剧水流。瑞色含春当正殿，
香烟捧日在高楼。三朝气蚤迎恩泽，万岁声长绕冕旒。
请问汉家功第一，麒麟阁上识酂侯。
