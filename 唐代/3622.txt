塞垣行（一作崔湜诗）
唐代
崔融1
疾风卷溟海，万里扬沙砾。仰望不见天，昏昏竟朝夕。
是时军两进，东拒复西敌。蔽山张旗鼓，间道潜锋镝。
精骑突晓围，奇兵袭暗壁。十月边塞寒，四山沍阴积。
雨雪雁南飞，风尘景西迫。昔我事讨论，未尝怠经籍。
一朝弃笔砚，十年操矛戟。岂要黄河誓，须勒燕山石。
可嗟牧羊臣，海外久为客。
