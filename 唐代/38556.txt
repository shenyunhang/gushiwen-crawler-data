赠峨嵋山弹琴李处士
唐代
韦庄
峨嵋山下能琴客，似醉似狂人不测。何须见我眼偏青，
未见我身头已白。茫茫四海本无家，一片愁云飏秋碧。
壶中醉卧日月明，世上长游天地窄。晋朝叔夜旧相知，
蜀郡文君小来识。后生常建彼何人，赠我篇章苦雕刻。
名卿名相尽知音，遇酒遇琴无间隔。如今世乱独翛然，
天外鸿飞招不得。余今正泣杨朱泪，八月边城风刮地。
霓旌绛旆忽相寻，为我尊前横绿绮。一弹猛雨随手来，
再弹白雪连天起。凄凄清清松上风，咽咽幽幽陇头水。
吟蜂绕树去不来，别鹤引雏飞又止。锦麟不动惟侧头，
白马仰听空竖耳。广陵故事无人知，古人不说今人疑。
子期子野俱不见，乌啼鬼哭空伤悲。坐中词客悄无语，
帘外月华庭欲午。为君吟作听琴歌，为我留名系仙谱。
