登荆州城楼
唐代
张九龄
天宇何其旷，江城坐自拘。层楼百馀尺，迢递在西隅。
暇日时登眺，荒郊临故都。累累见陈迹，寂寂想雄图。
古往山川在，今来郡邑殊。北疆虽入郑，东距岂防吴。
几代传荆国，当时敌陕郛。上流空有处，中土复何虞。
枕席夷三峡，关梁豁五湖。承平无异境，守隘莫论夫。
自罢金门籍，来参竹使符。端居向林薮，微尚在桑榆。
直似王陵戆，非如宁武愚。今兹对南浦，乘雁与双凫。
