酬河南节度使贺兰大夫见赠之作
唐代
高适
高阁凭栏槛，中军倚旆旌。感时常激切，于己即忘情。
河华屯妖气，伊瀍有战声。愧无戡难策，多谢出师名。
秉钺知恩重，临戎觉命轻。股肱瞻列岳，唇齿赖长城。
隐隐摧锋势，光光弄印荣。鲁连真义士，陆逊岂书生。
直道宁殊智，先鞭忽抗行。楚云随去马，淮月尚连营。
抚剑堪投分，悲歌益不平。从来重然诺，况值欲横行。
