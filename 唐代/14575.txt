送张郎中还蜀歌
唐代
卢纶
秦家御史汉家郎，亲专两印征殊方。功成走马朝天子，
伏槛论边若流水。晓离仙署趋紫微，夜接高儒读青史。
泸南五将望君还，愿以天书示百蛮。曲栈重江初过雨，
前旌后骑不同山。迎车拜舞多耆老，旧卒新营遍青草。
塞口云生火候迟，烟中鹤唳军行早。黄花川下水交横，
远映孤霞蜀国晴。邛竹笋长椒瘴起，荔枝花发杜鹃鸣。
回首岷峨半天黑，传觞接膝何由得。空令豪士仰威名，
无复贫交恃颜色。垂杨不动雨纷纷，锦帐胡瓶争送君。
须臾醉起箫笳发，空见红旌入白云。
