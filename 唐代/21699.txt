东坡种花二首
唐代
白居易
持钱买花树，城东坡上栽。但购有花者，不限桃杏梅。
百果参杂种，千枝次第开。天时有早晚，地力无高低。
红者霞艳艳，白者雪皑皑。游蜂逐不去，好鸟亦来栖。
前有长流水，下有小平台。时拂台上石，一举风前杯。
花枝荫我头，花蕊落我怀。独酌复独咏，不觉月平西。
巴俗不爱花，竟春无人来。唯此醉太守，尽日不能回。
东坡春向暮，树木今何如。漠漠花落尽，翳翳叶生初。
每日领童仆，荷锄仍决渠。刬土壅其本，引泉溉其枯。
小树低数尺，大树长丈馀。封植来几时，高下随扶疏。
养树既如此，养民亦何殊。将欲茂枝叶，必先救根株。
云何救根株，劝农均赋租。云何茂枝叶，省事宽刑书。
移此为郡政，庶几甿俗苏。
