华阴东泉同张处士诣藏律师兼简县内同官因寄齐中书
唐代
李益
苍崖抱寒泉，沦照洞金碧。潜鳞孕明晦，山灵閟幽赜。
前峰何其诡，万变穷日夕。松老风易悲，山秋云更白。
故人邑中吏，五里仙雾隔。美质简琼瑶，英声铿金石。
烦君竟相问，问我此何适。我因赞时理，书寄西飞翮。
哲匠熙百工，日月被光泽。大国本多士，荆岑无遗璧。
高网弥八纮，皇图明四辟。群材既兼畅，顾我在草泽。
贵无身外名，贱有区中役。忽忽百龄内，殷殷千虑迫。
人生已如寄，在寄复为客。旧国不得归，风尘满阡陌。
