酬崔光禄冬日述怀赠答
唐代
张说
徐陈尝并作，枚马亦同时。各负当朝誉，俱承明主私。
夫君迈前侣，观国骋奇姿。山似鸣威凤，泉如出宝龟。
才雄子云笔，学广仲舒帷。紫绶拂三寺，朱门临九逵。
昔我含香日，联尔缙云司。朝携兰省步，夕退竹林期。
中路一分手，数载来何迟。求友还相得，群英复在兹。
留台少人务，方驾递寻追。涉玩怀同赏，沾芳忆共持。
迎宾南涧饮，载妓东城嬉。春郊绿亩秀，秋涧白云滋。
名画披人物，良书讨滞疑。兴来光不惜，欢往迹如遗。
岁晏罢行乐，层城间所思。夜魂灯处厌，朝发镜前衰。
忽枉崔駰什，兼流韦孟词。曲高弥寡和，主善代为师。
齐戒观华玉，留连叹色丝。终惭起予者，何足与言诗。
