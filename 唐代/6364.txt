淇上酬薛据兼寄郭微（一作高適诗）
唐代
王昌龄
自从别京华，我心乃萧索。十年守章句，万里空寥落。
北上登蓟门，茫茫见沙漠。倚剑对风尘，慨然思卫霍。
拂衣去燕赵，驱马怅不乐。天长沧洲路，日暮邯郸郭。
酒肆或淹留，渔泽屡栖泊。独行备艰难，孰辞干鼎镬。
皇情念淳古，时俗何浮薄。理道须任贤，安人在求瘼。
故交负奇才，逸气包謇谔。隐轸经济策，纵横建安作。
才望忽先鸣，风期无宿诺。飘飖劳州县，迢递限言谑。
东驰眇贝丘，西顾弥虢略。淇水徒自深，浮云不堪托。
吾谋适可用，天道岂辽廓。不然买山田，一身与耕凿。
