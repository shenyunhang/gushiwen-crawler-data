忆旧游（寄刘苏州）
唐代
白居易
忆旧游，旧游安在哉。旧游之人半白首，旧游之地多苍苔。
江南旧游凡几处，就中最忆吴江隈。长洲苑绿柳万树，
齐云楼春酒一杯。阊门晓严旗鼓出，皋桥夕闹船舫回。
修蛾慢脸灯下醉，急管繁弦头上催。六七年前狂烂熳，
三千里外思裴回。李娟张态一春梦，周五殷三归夜台。
虎丘月色为谁好，娃宫花枝应自开。赖得刘郎解吟咏，
江山气色合归来。
