上元夜六首（一作夜游诗）
唐代
崔液
玉漏银壶且莫催，铁关金锁彻明开。
谁家见月能闲坐，何处闻灯不看来。
神灯佛火百轮张，刻像图形七宝装。
影里如闻金口说，空中似散玉毫光。
今年春色胜常年，此夜风光最可怜。
鳷鹊楼前新月满，凤凰台上宝灯燃。
金勒银鞍控紫骝，玉轮珠幰驾青牛。
骖驔始散东城曲，倏忽还来南陌头。
公子王孙意气骄，不论相识也相邀。
最怜长袖风前弱，更赏新弦暗里调。
星移汉转月将微，露洒烟飘灯渐稀。
犹惜路傍歌舞处，踌蹰相顾不能归。
