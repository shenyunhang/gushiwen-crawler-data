舟中遇陆棣兄西归数日得广陵二三子书知迟晚…垫西岸作
唐代
萧颖士
林乌遥岸鸣，早知东方曙。波上风雨歇，舟人叫将去。
苍苍前洲日，的的回沙鹭。水气清晓阴，滩声隐川雾。
旧山劳魂想，忆人阻洄溯。信宿千里馀，佳期曷由遇。
前程入楚乡，弭棹问维扬。但见土音异，始知程路长。
寥寥晚空静，漫漫风淮凉。云景信可美，风潮殊未央。
故人江皋上，永日念容光。中路枉尺书，谓余琼树芳。
深期结晤语，竟夕恨相望。冀愿崇朝霁，吾其一苇航。
