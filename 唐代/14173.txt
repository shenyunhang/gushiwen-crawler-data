白苎词
唐代
戴叔伦
馆娃宫中露华冷，月落啼鸦散金井。吴王扶头酒初醒，
秉烛张筵乐清景。美人不眠怜夜永，起舞亭亭乱花影。
新裁白苎胜红绡，玉佩珠缨金步摇。回鸾转凤意自娇，
银筝锦瑟声相调。君恩如水流不断，但愿年年此同宵。
东风吹花落庭树，春色催人等闲去。大家为欢莫延伫，
顷刻铜龙报天曙。
