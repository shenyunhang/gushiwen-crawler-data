玩月
唐代
贾岛
寒月破东北，贾生立西南。西南立倚何，立倚青青杉。
近月有数星，星名未详谙。但爱杉倚月，我倚杉为三。
月乃不上杉，上杉难相参。眙愕子细视，睛瞳桂枝劖。
目常有热疾，久视无烦炎。以手扪衣裳，零露已濡沾。
久立双足冻，时向股髀淹。立久病足折，兀然黐胶粘。
他人应已睡，转喜此景恬。此景亦胡及，而我苦淫耽。
无异市井人，见金不知廉。不知此夜中，几人同无厌。
待得上顶看，未拟归枕函。强步望寝斋，步步情不堪。
步到竹丛西，东望如隔帘。却坐竹丛外，清思刮幽潜。
量知爱月人，身愿化为蟾。
