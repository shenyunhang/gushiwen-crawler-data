题浯溪石
唐代
皇甫湜
次山有文章，可惋只在碎。然长于指叙，约洁有馀态。
心语适相应，出句多分外。于诸作者间，拔戟成一队。
中行虽富剧，粹美若可盖。子昂感遇佳，未若君雅裁。
退之全而神，上与千载对。李杜才海翻，高下非可概。
文与一气间，为物莫与大。先王路不荒，岂不仰吾辈。
石屏立衙衙，溪口扬素濑。我思何人知，徙倚如有待。
