戏为双松图歌（韦偃画）
唐代
杜甫
天下几人画古松，毕宏已老韦偃少。绝笔长风起纤末，
满堂动色嗟神妙。两株惨裂苔藓皮，屈铁交错回高枝。
白摧朽骨龙虎死，黑入太阴雷雨垂，松根胡僧憩寂寞，
庞眉皓首无住著。偏袒右肩露双脚，叶里松子僧前落。
韦侯韦侯数相见，我有一匹好东绢，重之不减锦绣段。
已令拂拭光凌乱，请公放笔为直干。
