奉酬中书李相公早朝于中书候传点，偶书所怀
唐代
武元衡
寥落曙钟断，微明烟月沉。翠霞仙仗合，清漏掖垣深。
北极星遥拱，南山阙迥临。兰釭竟晓焰，琪树欲秋阴。
霄汉惭联步，貂蝉愧并簪。德容温比玉，王度式如金。
鱼水千年运，箫韶九奏音。代天惊度日，掷地喜开襟。
文武时方泰，唐虞道可寻。忝陪申及甫，清净奉尧心。
