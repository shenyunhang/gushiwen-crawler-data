赠崔秋浦三首
唐代
李白
吾爱崔秋浦，宛然陶令风。门前五杨柳，井上二梧桐。
山鸟下厅事，檐花落酒中。怀君未忍去，惆怅意无穷。
崔令学陶令，北窗常昼眠。抱琴时弄月，取意任无弦。
见客但倾酒，为官不爱钱。东皋春事起，种黍早归田。
河阳花作县，秋浦玉为人。地逐名贤好，风随惠化春。
水从天汉落，山逼画屏新。应念金门客，投沙吊楚臣。
