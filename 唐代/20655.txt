酬刘猛见送
唐代
元稹
种花有颜色，异色即为妖。养鸟恶羽翮，剪翮不待高。
非无剪伤者，物性难自逃。百足虽捷捷，商羊亦翘翘。
伊余狷然质，谬入多士朝。任气有愎戆，容身寡朋曹。
愚狂偶似直，静僻非敢骄。一为毫发忤，十载山川遥。
烁铁不在火，割肌不在刀。险心露山岳，流语翻波涛。
六尺安敢主，方寸由自调。神剑土不蚀，异布火不燋。
虽无二物姿，庶欲效一毫。未能深蹙蹙，多谢相劳劳。
去去我移马，迟迟君过桥。云势正横壑，江流初满槽。
持此慰远道，此之为旧交。
