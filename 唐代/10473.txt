万丈潭
唐代
杜甫
青溪合冥莫，神物有显晦。龙依积水蟠，窟压万丈内。
跼步凌垠堮，侧身下烟霭。前临洪涛宽，却立苍石大。
山色一径尽，崖绝两壁对。削成根虚无，倒影垂澹瀩.
黑如湾澴底，清见光炯碎。孤云倒来深，飞鸟不在外。
高萝成帷幄，寒木累旌旆。远川曲通流，嵌窦潜泄濑。
造幽无人境，发兴自我辈。告归遗恨多，将老斯游最。
闭藏修鳞蛰，出入巨石碍。何事暑天过，快意风雨会。
