奉和圣制暇日与兄弟同游兴庆宫作应制
唐代
张说
汉武横汾日，周王宴镐年。何如造区夏，复此睦亲贤。
巢凤新成阁，飞龙旧跃泉。棣华歌尚在，桐叶戏仍传。
禁籞氛埃隔，平台景物连。圣慈良有裕，王道固无偏。
问俗兆人阜，观风五教宣。献图开益地，张乐奏钧天。
侍酒衢樽满，询刍谏鼓悬。永言形友爱，万国共周旋。
