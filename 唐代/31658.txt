鸡鸣埭曲
唐代
温庭筠
南朝天子射雉时，银河耿耿星参差。
铜壶漏断梦初觉，宝马尘高人未知。
鱼跃莲东荡宫沼，濛濛御柳悬栖鸟。
红妆万户镜中春，碧树一声天下晓。
盘踞势穷三百年，朱方杀气成愁烟。
彗星拂地浪连海，战鼓渡江尘涨天。
绣龙画雉填宫井，野火风驱烧九鼎。
殿巢江燕砌生蒿，十二金人霜炯炯。
芊绵平绿台城基，暖色春容荒古陂。
宁知玉树后庭曲，留待野棠如雪枝。
