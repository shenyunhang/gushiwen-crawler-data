大礼毕皇帝御丹凤门改元建中大赦
唐代
李益
大明曈曈天地分，六龙负日升天门。凤凰飞来衔帝箓，
言我万代金皇孙。灵鸡鼓舞承天赦，高翔百尺垂朱幡。
宸居穆清受天历，建中甲子合上元。昊穹景命即已至，
王事乃可酬乾坤。升中告成答玄贶，泥金检玉昭鸿恩。
云亭之事略可记，七十二君宁独尊。小臣欲上封禅表，
久而未就归文园。
