哭张员外继（公及夫人相次没于洪州）
唐代
刘长卿
恸哭钟陵下，东流与别离。二星来不返，双剑没相随。
独继先贤传，谁刊有道碑。故园荒岘曲，旅榇寄天涯。
白简曾连拜，沧洲每共思。抚孤怜齿稚，叹逝顾身衰。
泉壤成终古，云山若在时。秋风邻笛发，寒日寝门悲。
世难愁归路，家贫缓葬期。旧宾伤未散，夕临咽常迟。
自此辞张邵，何由见戴逵。独闻山吏部，流涕访孤儿。
