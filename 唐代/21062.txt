捉捕歌
唐代
元稹
捉捕复捉捕，莫捉狐与兔。狐兔藏窟穴，豺狼妨道路。
道路非不妨，最忧蝼蚁聚。豺狼不陷阱，蝼蚁潜幽蠹。
切切主人窗，主人轻细故。延缘蚀dw栌，渐入栋梁柱。
梁栋尽空虚，攻穿痕不露。主人坦然意，昼夜安寝寤。
网罗布参差，鹰犬走回互。尽力穷窟穴，无心自还顾。
客来歌捉捕，歌竟泪如雨。岂是惜狐兔，畏君先后误。
愿君扫梁栋，莫遣蝼蚁附。次及清道涂，尽灭豺狼步。
主人堂上坐，行客门前度。然后巡野田，遍张畋猎具。
外无枭獍援，内有熊罴驱。狡兔掘荒榛，妖狐熏古墓。
用力不足多，得禽自无数。畏君听未详，听客有明喻。
虮虱谁不轻，鲸鲵谁不恶。在海尚幽遐，在怀交秽污。
歌此劝主人，主人那不悟。不悟还更歌，谁能恐违忤。
