秋怀五首
唐代
鲍溶
促促生有涯，营营意无限。无限意未申，有涯生已晚。
恩荣不可恃，天道归寸管。老如影随人，时若车下坂。
行者归期尽，居人心更远。凉风日萧条，亲戚长在眼。
多忧知无奈，圣贤莫能免。客鸟投本枝，生生复深浅。
秋晓客迢迢，月清风楚楚。草虫夜侵我，唧唧床下语。
流年白日驰，微愿不我与。心如缫丝纶，展转多头绪。
凭觞散烦襟，援瑟清夜拊。回感帝子心，空堂有烟雨。
丝减悲不减，器新声更古。一弦有馀哀，何况二十五。
九月夜如年，幽房劳别梦。不知别日远，夜夜犹相送。
玉床暗虫响，锦席寒泪冻。明镜失旧人，空林误归凤。
新年堪爱惜，锦字亦珍重。一念皎皎时，幽襟非所用。
金气白日来，疏黄满河关。平居乏愉悦，况复身险艰。
一忆故乡居，一望客人还。两心四海中，谁不伤朱颜。
双燕不巢树，浮萍不出山。性命君由天，安得易其间。
休悲砌虫苦，此日无人闲。
龙荒变露色，燕雁南为客。游子声影中，涕零念离析。
四时如车马，转此今与昔。往叹在空中，存事委幽迹。
翩翩日敛照，朗朗月系夕。物生春不留，年壮老还迫。
天机杳何为，长寿与松柏。
