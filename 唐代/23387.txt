哭师皋
唐代
白居易
南康丹旐引魂回，洛阳篮舁送葬来。北邙原边尹村畔，
月苦烟愁夜过半。妻孥兄弟号一声，十二人肠一时断。
往者何人送者谁，乐天哭别师皋时。平生分义向人尽，
今日哀冤唯我知。我知何益徒垂泪，篮舆回竿马回辔。
何日重闻扫市歌，谁家收得琵琶伎。萧萧风树白杨影，
苍苍露草青蒿气。更就坟前哭一声，与君此别终天地。
