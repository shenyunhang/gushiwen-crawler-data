虫豸诗。浮尘子（三首）
唐代
元稹
可叹浮尘子，纤埃喻此微。宁论隔纱幌，并解透绵衣。
有毒能成痏，无声不见飞。病来双眼暗，何计辨雰霏。
乍可巢蚊睫，胡为附蟒鳞。已微于蠢蠢，仍害及仁人。
动植皆分命，毫芒亦是身。哀哉此幽物，生死敌浮尘。
但觉皮肤憯，安知琐细来。因风吹薄雾，向日误轻埃。
暗啮堪销骨，潜飞有祸胎。然无防备处，留待雪霜摧。
