奉送郭中丞兼太仆卿充陇右节度使三十韵（郭英乂）
唐代
杜甫
诏发西山将，秋屯陇右兵。凄凉馀部曲，燀赫旧家声。
雕鹗乘时去，骅骝顾主鸣。艰难须上策，容易即前程。
斜日当轩盖，高风卷旆旌。松悲天水冷，沙乱雪山清。
和虏犹怀惠，防边不敢惊。古来于异域，镇静示专征。
燕蓟奔封豕，周秦触骇鲸。中原何惨黩，馀孽尚纵横。
箭入昭阳殿，笳吟细柳营。内人红袖泣，王子白衣行。
宸极祅星动，园陵杀气平。空馀金碗出，无复穗帷轻。
毁庙天飞雨，焚宫火彻明。罘罳朝共落，棆桷夜同倾。
三月师逾整，群胡势就烹。疮痍亲接战，勇决冠垂成。
妙誉期元宰，殊恩且列卿。几时回节钺，戮力扫欃枪。
圭窦三千士，云梯七十城。耻非齐说客，只似鲁诸生。
通籍微班忝，周行独坐荣。随肩趋漏刻，短发寄簪缨。
径欲依刘表，还疑厌祢衡。渐衰那此别，忍泪独含情。
废邑狐狸语，空村虎豹争。人频坠涂炭，公岂忘精诚。
元帅调新律，前军压旧京。安边仍扈从，莫作后功名。
