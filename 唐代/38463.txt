信州西三十里山名仙人城下有月岩山其状秀拔…赋是诗
唐代
韦庄
驱车过闽越，路出饶阳西。仙山翠如画，簇簇生虹蜺.
群峰若侍从，众阜如婴提。岩峦互吞吐，岭岫相追携。
中有月轮满，皎洁如圆珪。玉皇恣游览，到此神应迷。
常娥曳霞帔，引我同攀跻。腾腾上天半，玉镜悬飞梯。
瑶池何悄悄，鸾鹤烟中栖。回头望尘世，露下寒凄凄。
