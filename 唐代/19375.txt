寒江吟
唐代
孟郊
冬至日光白，始知阴气凝。寒江波浪冻，千里无平冰。
飞鸟绝高羽，行人皆晏兴。荻洲素浩渺，碕岸澌崚嶒。
烟舟忽自阻，风帆不相乘。何况异形体，信任为股肱。
涉江莫涉凌，得意须得朋。结交非贤良，谁免生爱憎。
冻水有再浪，失飞有载腾。一言纵丑词，万响无善应。
取鉴谅不远，江水千万层。何当春风吹，利涉吾道弘。
