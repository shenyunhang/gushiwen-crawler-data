齐云楼晚望偶题十韵兼呈冯侍御，周、殷二协律
唐代
白居易
潦倒宦情尽，萧条芳岁阑。欲辞南国去，重上北城看。
复叠江山壮，平铺井邑宽。人稠过杨府，坊闹半长安。
插雾峰头没，穿霞日脚残。水光红漾漾，树色绿漫漫。
约略留遗爱，殷勤念旧欢。病抛官职易，老别友朋难。
九月全无热，西风亦未寒。齐云楼北面，半日凭栏干。
