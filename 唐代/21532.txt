严十八郎中在郡日改制东南楼因名清辉未立标榜…寄严
唐代
白居易
严郎置兹楼，立名曰清辉。未及署花榜，遽征还粉闱。
去来三四年，尘土登者稀。今春新太守，洒扫施帘帏。
院柳烟婀娜，檐花雪霏微。看山倚前户，待月阐东扉。
碧窗戛瑶瑟，朱栏飘舞衣。烧香卷幕坐，风燕双双飞。
君作不得住，我来幸因依。始知天地间，灵境有所归。
