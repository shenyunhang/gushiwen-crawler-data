大蜀皇帝潜龙日述圣德诗五首
唐代
贯休
岳渎殊祥日月精，入尧金镜佐休明。衣严黼黻皇恩重，
剑折芙蓉紫气横。玉甃金汤山岳峻，花藏台榭管弦清。
已闻图上凌烟阁，宠渥穹窿玉不名。
扶持社稷似齐桓，百万雄师贵可观。神智发中真莫测，
贡输天下学应难，风清鼙角□□□，□肃神龙草木寒。
堪羡蜀民恒有福，太平时节一般般。
珠履三千侍玉除，宫花飘锦早莺初。虽然周孔心相似，
其奈龚黄政不如。浩浩歌谣闻禁掖，重重襦袴满樵渔。
若论朝野艰难日，第一之功美有馀。
紫髯青眼代天才，韩白孙吴稍可陪。只见赤心尧日下，
岂知真气梵天来。听经瑞雪时时落，登塔天花步步开。
尽祝庄椿同寿考，人间岁月岂能催。
丈夫勋业正乾坤，麟凤龟龙尽在门。西伯最怜耕让畔，
曹参空爱酒盈樽。心慈为受金仙嘱，发白缘酬玉砌恩。
从此于门转高大，可怜子子与孙孙。
