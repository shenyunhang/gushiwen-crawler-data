奉使宜春夜渡新淦江陆路至黄檗馆路上遇风雨作
唐代
权德舆
草草理夜装，涉江又登陆。望路殊未穷，指期今已促。
传呼戒徒御，振辔转林麓。阴云拥岩端，澍雨当山腹。
震雷如在耳，飞电来照目。兽迹不敢窥，马蹄唯务速。
虔心若斋礼，濡体如沐浴。万窍相怒号，百泉暗奔瀑。
危梁虑足跌，峻坂忧车覆。问我何以然，前日受微禄。
转知人代事，缨组乃徽束。向若家居时，安枕春梦熟。
遵途稍已近，候吏来相续。晓霁心始安，林端见初旭。
