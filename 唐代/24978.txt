移九江（效何水部。余自九江及今周一纪矣）
唐代
李绅
秋波入白水，帆去侵空小。五两剧奔星，樯乌疾飞鸟。
盆城依落日，盆浦看云眇。云眇更苍苍，匡山低夕阳。
楚客喜风水，秦人悲异乡。异乡秋思苦，江皋月华吐。
漾漾隐波亭，悠悠通月浦。津桥归候吏，竹巷开门户。
容膝有匡床，及肩才数堵。隙光非白驹，悬磬我无虞。
体瘦寡行立，家肥安啜哺。天书怜谴谪，重作朱轓客。
四座眼全青，一麾头半白。今来思往事，往事益凄然。
风月同今昔，悲欢异目前。四时嗟阅水，一纪换流年。
独有西庭鹤，孤鸣白露天。
