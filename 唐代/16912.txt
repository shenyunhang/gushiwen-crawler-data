郊居岁暮因书所怀
唐代
权德舆
养拙方去喧，深居绝人事。返耕忘帝力，乐道疏代累。
翛然衡茅下，便有江海意。宁知肉食尊，自觉儒衣贵。
烟霜当暮节，水石多幽致。三径日闲安，千峰对深邃。
策藜出村渡，岸帻寻古寺。月魄清夜琴，猿声警朝寐。
地偏芝桂长，境胜烟霞异。独鸟带晴光，疏篁净寒翠。
窗前风叶下，枕上溪云至。散发对农书，斋心看道记。
清言核名理，开卷穷精义。求誉观朵颐，危身陷芳饵。
纷吾守孤直，世业常恐坠。就学缉韦编，铭心对欹器。
元和畅万物，动植咸使遂。素履期不渝，永怀丘中志。
