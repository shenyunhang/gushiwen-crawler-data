献襄阳于大夫
唐代
孟郊
襄阳青山郭，汉江白铜堤。谢公领兹郡，山水无尘泥。
铁马万霜雪，绛旗千虹霓。风漪参差泛，石板重叠跻。
旧泪不复堕，新欢居然齐。还耕竟原野，归老相扶携。
物色增暧暧，寒芳更萋萋。渊清有遐略，高躅无近蹊。
即此富苍翠，自然引翔栖。曩游常抱忆，夙好今尚暌。
愿言从逸辔，暇日凌清溪。
