女冠子
唐代
牛峤
绿云高髻，点翠匀红时世。月如眉，浅笑含双靥，
低声唱小词¤
眼看惟恐化，魂荡欲相随。玉趾回娇步，约佳期。
锦江烟水，卓女烧春浓美。小檀霞，绣带芙蓉帐，
金钗芍药花¤
额黄侵腻发，臂钏透红纱。柳暗莺啼处，认郎家。
星冠霞帔，住在蕊珠宫里。佩丁当，明翠摇蝉翼，
纤珪理宿妆¤
醮坛春草昼绿，药院杏花香。青鸟传心事，寄刘郎。
双飞双舞，春昼后园莺语。卷罗帏，锦字书封了，
银河雁过迟¤
鸳鸯排宝帐，豆蔻绣连枝。不语匀珠泪，落花时。
