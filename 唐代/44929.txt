寄岘山愿公三首
唐代
齐己
形影更谁亲，应怀漆道人。片言酬凿齿，半偈伏姚秦。
榛莽池经烧，蒿莱寺过春。心期重西去，一共吊遗尘。
相思恨相远，至理那时何。道笑忘言甚，诗嫌背俗多。
青苔闲阁闭，白日断人过。独上西楼望，荆门千万坡。
彼此无消息，所思江汉遥。转闻多患难，甚说远相招。
老至何悲叹，生知便寂寥。终期踏松影，携手虎溪桥。
