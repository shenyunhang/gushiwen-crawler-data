谒柱山会禅师
唐代
刘禹锡
我本山东人，平生多感慨。弱冠游咸京，上书金马外。
结交当世贤，驰声溢四塞。勉修贵及早，狃捷不知退。
锱铢扬芬馨，寻尺招瑕颣.淹留郢南都，摧颓羽翰碎。
安能咎往事，且欲去沉痗.吾师得真如，寄在人寰内。
哀我堕名网，有如翾飞辈。曈曈揭智烛，照使出昏昧。
静见玄关启，歆然初心会。夙尚一何微，今得信可大。
觉路明证入，便门通忏悔。悟理言自忘，处屯道犹泰。
色身岂吾宝，慧性非形碍。思此灵山期，未卜何年载。
