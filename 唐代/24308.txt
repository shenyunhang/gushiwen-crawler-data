赠成炼师四首
唐代
刘言史
花冠蕊帔色婵娟，一曲清箫凌紫烟。
不知今日重来意，更住人间几百年。
黄昏骑得下天龙，巡遍茅山数十峰。
采芝却到蓬莱上，花里犹残碧玉钟。
等闲何处得灵方，丹脸云鬟日月长。
大罗过却三千岁，更向人间魅阮郎。
曾随阿母汉宫斋，凤驾龙輧列玉阶。
当时白燕无寻处，今日云鬟见玉钗。
