八哀诗。故秘书少监武功苏公源明
唐代
杜甫
武功少也孤，徒步客徐兖。读书东岳中，十载考坟典。
时下莱芜郭，忍饥浮云巘.负米晚为身，每食脸必泫。
夜字照爇薪，垢衣生碧藓。庶以勤苦志，报兹劬劳显。
学蔚醇儒姿，文包旧史善。洒落辞幽人，归来潜京辇。
射君东堂策，宗匠集精选。制可题未干，乙科已大阐。
文章日自负，吏禄亦累践。晨趋阊阖内，足蹋宿昔趼。
一麾出守还，黄屋朔风卷。不暇陪八骏，虏庭悲所遣。
平生满尊酒，断此朋知展。忧愤病二秋，有恨石可转。
肃宗复社稷，得无逆顺辨。范晔顾其儿，李斯忆黄犬。
秘书茂松意，溟涨本末浅。青荧芙蓉剑，犀兕岂独剸。
反为后辈亵，予实苦怀缅。煌煌斋房芝，事绝万手搴。
垂之俟来者，正始征劝勉。不要悬黄金，胡为投乳rP.
结交三十载，吾与谁游衍。荥阳复冥莫，罪罟已横罥.
呜呼子逝日，始泰则终蹇。长安米万钱，凋丧尽馀喘。
战伐何当解，归帆阻清沔。尚缠漳水疾，永负蒿里饯。
