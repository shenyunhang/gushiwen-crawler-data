陪族叔当涂宰游化城寺升公清风亭
唐代
李白
化城若化出，金榜天宫开。
疑是海上云，飞空结楼台。
升公湖上秀，粲然有辩才。
济人不利己，立俗无嫌猜。
了见水中月，青莲出尘埃。
闲居清风亭，左右清风来。
当暑阴广殿，太阳为徘徊。
茗酌待幽客，珍盘荐雕梅。
飞文何洒落，万象为之摧。
季父拥鸣琴，德声布云雷。
虽游道林室，亦举陶潜杯。
清乐动诸天，长松自吟哀。
留欢若可尽，劫石乃成灰。
