幽絷书情通简知己
唐代
骆宾王
昔岁逢杨意，观光贵楚材。穴疑丹凤起，场似白驹来。
一命沦骄饵，三缄慎祸胎。不言劳倚伏，忽此遘邅回。
骢马刑章峻，苍鹰狱吏猜。绝缣非易辨，疑璧果难裁。
揆画惭周道，端忧滞夏台。生涯一灭裂，岐路几裴徊。
青陆春芳动，黄沙旅思催。圆扉长寂寂，疏网尚恢恢。
入阱先摇尾，迷津正曝腮。覆盆徒望日，蛰户未经雷。
霜歇兰犹败，风多木屡摧。地幽蚕室闭，门静雀罗开。
自悯秦冤痛，谁怜楚奏哀。汉阳穷鸟客，梁甫卧龙才。
有气还冲斗，无时会凿坏。莫言韩长孺，长作不然灰。
