送严侍郎到绵州，同登杜使君江楼（得心字）
唐代
杜甫
野兴每难尽，江楼延赏心。归朝送使节，落景惜登临。
稍稍烟集渚，微微风动襟。重船依浅濑，轻鸟度层阴。
槛峻背幽谷，窗虚交茂林。灯光散远近，月彩静高深。
城拥朝来客，天横醉后参。穷途衰谢意，苦调短长吟。
此会共能几，诸孙贤至今。不劳朱户闭，自待白河沉。
