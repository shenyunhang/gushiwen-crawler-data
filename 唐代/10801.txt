送蔡希曾都尉还陇右，因寄高三十五书记
唐代
杜甫
蔡子勇成癖，弯弓西射胡。健儿宁斗死，壮士耻为儒。
官是先锋得，材缘挑战须。身轻一鸟过，枪急万人呼。
云幕随开府，春城赴上都。马头金狎帢，驼背锦模糊。
咫尺云山路，归飞青海隅。上公犹宠锡，突将且前驱。
汉使黄河远，凉州白麦枯。因君问消息，好在阮元瑜。
