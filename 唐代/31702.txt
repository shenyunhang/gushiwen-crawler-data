醉歌
唐代
温庭筠
檐柳初黄燕新乳，晓碧芊绵过微雨。树色深含台榭情，
莺声巧作烟花主。锦袍公子陈杯觞，拨醅百瓮春酒香。
入门下马问谁在，降阶握手登华堂。临邛美人连山眉，
低抱琵琶含怨思。朔风绕指我先笑，明月入怀君自知。
劝君莫惜金樽酒，年少须臾如覆手。辛勤到老慕箪瓢，
于我悠悠竟何有。洛阳卢仝称文房，妻子脚秃舂黄粮。
阿耋光颜不识字，指麾豪俊如驱羊。天犀压断朱鼹鼠，
瑞锦惊飞金凤凰。其馀岂足沾牙齿，欲用何能报天子。
驽马垂头抢暝尘，骅骝一日行千里。但有沉冥醉客家，
支颐瞪目持流霞。唯恐南国风雨落，碧芜狼藉棠梨花。
