山枇杷
唐代
元稹
山枇杷，花似牡丹殷泼血。往年乘传过青山，
正值山花好时节。压枝凝艳已全开，映叶香苞才半裂。
紧搏红袖欲支颐，慢解绛囊初破结。金线丛飘繁蕊乱，
珊瑚朵重纤茎折。因风旋落裙片飞，带日斜看目精热。
亚水依岩半倾侧，笼云隐雾多愁绝。绿珠语尽身欲投，
汉武眼穿神渐灭。秾姿秀色人皆爱，怨媚羞容我偏别。
说向闲人人不听，曾向乐天时一说。昨来谷口先相问，
及到山前已消歇。左降通州十日迟，又与幽花一年别。
山枇杷，尔托深山何太拙。天高万里看不精，
帝在九重声不彻。园中杏树良人醉，陌上柳枝年少折。
因尔幽芳喻昔贤，磻谿冷坐权门咽。
