听莺曲
唐代
韦应物
东方欲曙花冥冥，啼莺相唤亦可听。乍去乍来时近远，
才闻南陌又东城。忽似上林翻下苑，绵绵蛮蛮如有情。
欲啭不啭意自娇，羌儿弄笛曲未调。前声后声不相及，
秦女学筝指犹涩。须臾风暖朝日暾，流音变作百鸟喧。
谁家懒妇惊残梦，何处愁人忆故园。伯劳飞过声跼促，
戴胜下时桑田绿。不及流莺日日啼花间，
能使万家春意闲。有时断续听不了，飞去花枝犹袅袅。
还栖碧树锁千门，春漏方残一声晓。
