奉和翁文尧员外文秀、光贤、昼锦之什
唐代
黄滔
乡名里号一朝新，乃觉台恩重万钧。建水闽山无故事，
长卿严助是前身。清泉引入旁添润，嘉树移来别带春。
莫凭栏干剩留驻，内庭虚位待才臣。
虽言闽越系生贤，谁是还家宠自天。山简槐兼诸郡命，
郑玄惭秉六经权。鸟行去没孤烟树，渔唱还从碧岛川。
休说迟回未能去，夜来新梦禁中泉。
君王面赐紫还乡，金紫中推是甲裳。华构便将垂美号，
故山重更发清光。水澄此日兰宫镜，树忆当年柏署霜。
珍重朱栏兼翠拱，来来皆自读书堂。
