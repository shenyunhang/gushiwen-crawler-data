子规
唐代
鲍溶
中林子规啼，云是古蜀帝。蜀帝胡为鸟，惊急如罪戾。
一啼艳阳节，春色亦可替。再啼孟夏林，密叶堪委翳。
三啼凉秋晓，百卉无生意。四啼玄冥冬，云物惨不霁。
芸黄壮士发，沾洒妖姬袂。悲深寒乌雏，哀掩病鹤翅。
胡为托幽命，庇质无完毳。戚戚含至冤，卑卑忌群势。
吾闻凤凰长，羽族皆受制。盍分翡翠毛，使学鹦鹉慧。
敌怨不在弦，一哀尚能继。那令不知休，泣血经世世。
古风失中和，衰代因郑卫。三叹尚淫哀，向渴嘻流涕。
如因异声感，乐与中肠契。至教一昏芜，生人遂危脆。
古意叹通近，如上青天际。荼蓼久已甘，空劳堇葵惠。
谁闻子规苦，思与正声计。
