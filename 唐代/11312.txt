月三首
唐代
杜甫
断续巫山雨，天河此夜新。若无青嶂月，愁杀白头人。
魍魉移深树，虾蟆动半轮。故园当北斗，直指照西秦。
并照巫山出，新窥楚水清。羁栖愁里见，二十四回明。
必验升沉体，如知进退情。不违银汉落，亦伴玉绳横。
万里瞿塘峡，春来六上弦。时时开暗室，故故满青天。
爽合风襟静，高当泪脸悬。南飞有乌鹊，夜久落江边。
