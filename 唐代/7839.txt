侍从宜春苑奉诏赋龙池柳色初青听新莺百啭歌
唐代
李白
东风已绿瀛洲草，紫殿红楼觉春好。池南柳色半青青，
萦烟袅娜拂绮城。垂丝百尺挂雕楹，上有好鸟相和鸣，
间关早得春风情。春风卷入碧云去，千门万户皆春声。
是时君王在镐京，五云垂晖耀紫清。仗出金宫随日转，
天回玉辇绕花行。始向蓬莱看舞鹤，还过茝石听新莺。
新莺飞绕上林苑，愿入箫韶杂凤笙。
