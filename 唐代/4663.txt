被弹
唐代
沈佺期
知人昔不易，举非贵易失。尔何按国章，无罪见呵叱。
平生守直道，遂为众所嫉。少以文作吏，手不曾开律。
一旦法相持，荒忙意如漆。幼子双囹圄，老夫一念室。
昆弟两三人，相次俱囚桎。万铄当众怒，千谤无片实。
庶以白黑谗，显此泾渭质。劾吏何咆哮，晨夜闻扑抶.
事间拾虚证，理外存枉笔。怀痛不见伸，抱冤竟难悉。
穷囚多垢腻，愁坐饶虮虱。三日唯一饭，两旬不再栉。
是时盛夏中，暵赫多瘵疾。瞪目眠欲闭，喑呜气不出。
有风自扶摇，鼓荡无伦匹。安得吹浮云，令我见白日。
