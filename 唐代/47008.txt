府尹王侍郎准制拜岳，因状嵩高灵胜，寄呈三十韵
唐代
尉迟汾
雄雄天之中，峻极闻维嵩。作镇盛标格，出云为雨风。
瑞时物不疠，顺泽年多丰。加高冠四方，视秩居三公。
明朝虔昭报，颁祀岁严恭。署祝纡御札，诏贤导宸衷。
皇皇三川守，馨德清明躬。肃徒奉兰沐，竟夕玉华东。
星汉耿斋户，松泉寒寿宫。具修谅蠲吉，曙色犹葱曚。
端仪大圭立，兴俛声玲珑。挹瓒椒桂馥，奏金岩壑空。
灵歆若有答，仿佛传祝工。卒事不遑偃，胜奇纷四丛。
朝霞破灵嶂，错落间苍红。动息形似蚁，玄黄气如笼。
奔倾千万状，群岳安比崇。日月襟袖捧，人天道路通。
冥搜必殚竭，跻览忘崎穹。踏翠遍诸刹，趣绵步难终。
浮丘仙袂接，谢公屐齿穷。龙潭应下瞰，九曲当骇容。
龙门计东豁，三台有何踪。金象语奚应，玉人光想融。
瑶浆与石髓，清骨宜遭逢。况是降神处，迹惟申甫同。
周翰已洽论，伊衡亦期功。诚富东山兴，须陟中台庸。
勉促旋騑軨，未可恋云松。散材事即异，期为卜一峰。
