游茅山五首
唐代
储光羲
十年别乡县，西云入皇州。此意在观国，不言空远游。
九衢平若水，利往无轻舟。北洛反初路，东江还故丘。
春山多秀木，碧涧尽清流。不见子桑扈，当从方外求。
世业传儒行，行成非不荣。其如怀独善，况以闻长生。
家近华阳洞，早年深此情。巾车云路入，理棹瑶溪行。
天地朝光满，江山春色明。王庭有轩冕，此日方知轻。
平生非作者，望古怀清芬。心以道为际，行将时不群。
兹山在人境，灵贶久传闻。远势一峰出，近形千嶂分。
冬春有茂草，朝暮多鲜云。此去亦何极，但言西日曛。
昔贤居柱下，今我去人间。良以直心旷，兼之外视闲。
垂纶非钓国，好学异希颜。落日登高屿，悠然望远山。
溪流碧水去，云带清阴还。想见中林士，岩扉长不关。
名岳征仙事，清都访道书。山门入松柏，天路涵空虚。
南极见朝采，西潭闻夜渔。远心尚云宿，浪迹出林居。
为己存实际，忘形同化初。此行良已矣，不乐复何如。
