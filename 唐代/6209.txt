贻丁主簿仙芝别
唐代
储光羲
赫赫明天子，翘翘群秀才。昭昭皇宇广，隐隐云门开。
摇曳君初起，联翩予复来。兹年不得意，相命游灵台。
骅骝多逸气，琳琅有清响。联行击水飞，独影凌虚上。
关河施芳听，江海徼新赏。敛衽归故山，敷言播天壤。
云峰虽有异，楚越幸相亲。既别复游处，道深情更殷。
下愚忝闻见，上德犹邅迍。偃仰东城曲，楼迟依水滨。
脱巾从会府，结绶归海裔。亲知送河门，邦族迎江澨。
夫子安恬淡，他人怅迢递。飞艎既眇然，洲渚徒亏蔽。
人谋固无准，天德谅难知。高名处下位，逸翮栖卑枝。
去去水中沚，摇摇天一涯。蓬壶不可见，来泛跃龙池。
