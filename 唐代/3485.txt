田假限疾不获还庄载想田园兼思亲友率成短韵…赠杜幽素
唐代
李峤
游宦劳牵网，风尘久化衣。迹驰东苑路，望阻北岩扉。
及此承休告，聊将狎遁肥。十旬俄委疾，三径且殊归。
茂陵窅难即，灵台暂可依。疲痾旅城寺，延想属郊畿。
夕梦园林是，晨瞻邑里非。绿畴良已秽，清濠旷不追。
野花何处落，山月几秋辉。彼美符商政，优游绝汉机。
高情物累遣，逸气烟霞飞。乐道方无闷，怀贤独有违。
尊虚旧园酒，琴静故人徽。夏沼莲初发，秋田麦稍稀。
何当携手去，岁暮采芳菲。
