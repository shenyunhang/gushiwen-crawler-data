湘妃列女操
唐代
鲍溶
有虞夫人哭虞后，淑女何事又伤离。竹上泪迹生不尽，
寄哀云和五十丝。云和终奏钧天曲，乍听宝琴遥嗣续。
三湘测测流急绿，秋夜露寒蜀帝飞。枫林月斜楚臣宿，
更疑川宫日黄昏。暗携女手殷勤言，环珮玲珑有无间。
终疑既远双悄悄，苍梧旧云岂难召，老猿心寒不可啸。
目眄眄兮意蹉跎，魂腾腾兮惊秋波。曲一尽兮忆再奏，
众弦不声且如何。
