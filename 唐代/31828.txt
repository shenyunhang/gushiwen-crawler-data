病中书怀呈友人
唐代
温庭筠
逸足皆先路，穷郊独向隅。顽童逃广柳，羸马卧平芜。
黄卷嗟谁问，朱弦偶自娱。鹿鸣皆缀士，雌伏竟非夫。
采地荒遗野，爰田失故都。亡羊犹博簺，牧马倦呼卢。
奕世参周禄，承家学鲁儒。功庸留剑舄，铭戒在盘盂。
经济怀良画，行藏识远图。未能鸣楚玉，空欲握隋珠。
定为鱼缘木，曾因兔守株。五车堆缥帙，三径阖绳枢。
适与群英集，将期善价沽。叶龙图夭矫，燕鼠笑胡卢。
赋分知前定，寒心畏厚诬。蹑尘追庆忌，操剑学班输。
文囿陪多士，神州试大巫。对虽希鼓瑟，名亦滥吹竽。
正使猜奔竞，何尝计有无。镏惔虚访觅，王霸竟揶揄。
市义虚焚券，关讥谩弃繻.至言今信矣，微尚亦悲夫。
白雪调歌响，清风乐舞雩。胁肩难黾勉，搔首易嗟吁。
角胜非能者，推贤见射乎。兕觥增恐竦，杯水失锱铢。
粉垛收丹采，金髇隐仆姑。垂櫜羞尽爵，扬觯辱弯弧。
虎拙休言画，龙希莫学屠。转蓬随款段，耘草辟墁垆。
受业乡名郑，藏机谷号愚。质文精等贯，琴筑韵相须。
筑室连中野，诛茅接上腴。苇花纶虎落，松瘿斗栾栌。
静语莺相对，闲眠鹤浪俱。蕊多劳蝶翅，香酷坠蜂须。
芳草迷三岛，澄波似五湖。跃鱼翻藻荇，愁鹭睡葭芦。
暝渚藏鸂鶒，幽屏卧鹧鸪。苦辛随艺殖，甘旨仰樵苏。
笑语空怀橘，穷愁亦据梧。尚能甘半菽，非敢薄生刍。
钓石封苍藓，芳蹊艳绛跗。树兰畦缭绕，穿竹路萦纡。
机杼非桑女，林园异木奴。横竿窥赤鲤，持翳望青鸬。
泮水思芹味，琅琊得稻租。杖轻藜拥肿，衣破芰披敷。
芳意忧鶗鴂，愁声觉蟪蛄。短檐喧语燕，高木堕饥鼯。
事迫离幽墅，贫牵犯畏途。爱憎防杜挚，悲叹似杨朱。
旅食常过卫，羁游欲渡泸。塞歌伤督护，边角思单于。
堡戍标枪槊，关河锁舳舻。威容尊大树，刑法避秋荼。
远目穷千里，归心寄九衢。寝甘诚系滞，浆馈贵睢盱。
怀刺名先远，干时道自孤。齿牙频激发，簦笈尚崎岖。
莲府侯门贵，霜台帝命俞。骥蹄初蹑景，鹏翅欲抟扶。
寓直回骢马，分曹对暝乌。百神歆仿佛，孤竹韵含胡。
凤阙分班立，鹓行竦剑趋。触邪承密勿，持法奉訏谟。
鸣玉锵登降，衡牙响曳娄。祀亲和氏璧，香近博山炉。
瑞景森琼树，轻水莹玉壶。豸冠簪铁柱，螭首对金铺。
内史书千卷，将军画一厨。眼明惊气象，心死伏规模。
岂意观文物，保劳琢碔砆.草肥牧騕褭，苔涩淬昆吾。
乡思巢枝鸟，年华过隙驹。衔恩空抱影，酬德未捐躯。
时辈推良友，家声继令图。致身伤短翮，骧首顾疲驽。
班马方齐骛，陈雷亦并驱。昔皆言尔志，今亦畏吾徒。
有气干牛斗，无人辩辘轳。客来斟绿蚁，妻试踏青蚨。
积毁方销骨，微瑕惧掩瑜。蛇予犹转战，鱼服自囚拘。
欲就欺人事，何能逭鬼诛。是非迷觉梦，行役议秦吴。
凛冽风埃惨，萧条草木枯。低徊伤志气，蒙犯变肌肤。
旅雁唯闻叫，饥鹰不待呼。梦梭抛促织，心茧学蜘蛛。
宁复机难料，庸非信未孚。激扬衔箭虎，疑惧听冰狐。
处己将营窟，论心若合符。浪言辉棣萼，何所托葭莩。
乔木能求友，危巢莫吓雏。风华飘领袖，诗礼拜衾繻.
欹枕情何苦，同舟道岂殊。放怀亲蕙芷，收迹异桑榆。
赠远聊攀柳，栽书欲截蒲。瞻风无限泪，回首更踟蹰。
