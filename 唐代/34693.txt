升平词五首（一作薛能诗）
唐代
曹唐
瑞气绕宫楼，皇居上苑游。远冈连圣祚，平地载神州。
会合兼重译，潺湲近八流。中兴岂假问，据此自千秋。
寥泬敞延英，朝班立位横。宣传无草动，拜舞有衣声。
鸳瓦霜消湿，虫丝日照明。辛勤自不到，遥见似前程。
处处是欢心，时康岁已深。不同三尺剑，应似五弦琴。
寿笑山犹尽，明嫌日有阴。何当怜一物，亦遣断愁吟。
日日听歌谣，区中尽祝尧。虫蝗初不害，夷狄近全销。
史笔唯书瑞，天台绝见妖。因令匹夫志，转欲事清朝。
五帝三皇主，萧曹魏邴臣。文章唯返朴，戈甲尽生尘。
谏纸应无用，朝纲自有伦。升平不可记，所见是闲人。
