长平箭头歌
唐代
李贺
漆灰骨末丹水沙，凄凄古血生铜花。白翎金簳雨中尽，
直馀三脊残狼牙。我寻平原乘两马，驿东石田蒿坞下。
风长日短星萧萧，黑旗云湿悬空夜。左魂右魄啼肌瘦，
酪瓶倒尽将羊炙。虫栖雁病芦笋红，回风送客吹阴火。
访古汍澜收断镞，折锋赤璺曾刲肉。南陌东城马上儿，
劝我将金换簝竹。
