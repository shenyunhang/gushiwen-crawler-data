与崔渥冥会杂诗
唐代
佚名
万里同心别九重，定知涉历此相逢。
谁人翻向群峰路，不得苍梧徇玉容。
春鸟交交引思浓，岂期尘迹拜仙宫。
鸾歌凤舞飘珠翠，疑是阳台一梦中。
鸾舆昔日出蒲关，一去苍梧更不还。
若是不留千古恨，湘江何事竹犹斑。
愁闻黄鸟夜关关，沩汭春来有梦还。
遗美代移刊勒绝，唯闻留得泪痕斑。
方承恩宠醉金杯，岂为干戈骤到来。
亡国破家皆有恨，捧心无语泪苏台。
桃花流水两堪伤，洞口烟波月渐长。
莫道仙家无别恨，至今垂泪忆刘郎。
泾阳平野草初春，遥望家乡泪滴频。
当此不知多少恨，至今空忆在灵姻。
目断魂销正惘然，九疑山际路漫漫。
何人知得心中恨，空有湘江竹万竿。
常说仙家事不同，偶陪花月此宵中。
锦屏银烛皆堪恨，惆怅纱窗向晓风。
