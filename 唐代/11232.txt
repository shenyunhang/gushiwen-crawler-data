寒雨朝行视园树
唐代
杜甫
柴门杂树向千株，丹橘黄甘此地无。江上今朝寒雨歇，
篱中秀色画屏纡。桃蹊李径年虽故，栀子红椒艳复殊。
锁石藤稍元自落，倚天松骨见来枯。林香出实垂将尽，
叶蒂辞枝不重苏。爱日恩光蒙借贷，清霜杀气得忧虞。
衰颜更觅藜床坐，缓步仍须竹杖扶。散骑未知云阁处，
啼猿僻在楚山隅。
