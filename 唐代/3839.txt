奉和崔尚书赠大理陆卿鸿胪刘卿见示之作
唐代
苏颋
戏藻嘉鱼乐，栖梧见凤飞。类从皆有召，声应乃无违。
美价逢时出，奇才选众稀。避堂贻后政，扫第发前几。
出曳仙人履，还熏侍女衣。省中何赫奕，庭际满芳菲。
吏部端清鉴，丞郎肃紫机。会心歌咏是，回迹宴言非。
北寺邻玄阙，南城写翠微。参差交隐见，仿佛接光辉。
宾序尝柔德，刑孚已霁威。巨源林下契，不速自同归。
