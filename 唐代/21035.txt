酬乐天雪中见寄
唐代
元稹
知君夜听风萧索，晓望林亭雪半糊。撼落不教封柳眼，
扫来偏尽附梅株。敲扶密竹枝犹亚，煦暖寒禽气渐苏。
坐觉湖声迷远浪，回惊云路在长途。钱塘湖上蘋先合，
梳洗楼前粉暗铺。石立玉童披鹤氅，台施瑶席换龙须。
满空飞舞应为瑞，寡和高歌只自娱。莫遣拥帘伤思妇，
且将盈尺慰农夫。称觞彼此情何异，对景东西事有殊。
镜水绕山山尽白，琉璃云母世间无。
