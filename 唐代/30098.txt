听蜀道士琴歌
唐代
李宣古
至道不可见，正声难得闻。忽逢羽客抱绿绮，
西别峨嵋峰顶云。初排□面蹑轻响，似掷细珠鸣玉上。
忽挥素爪画七弦，苍崖劈裂迸碎泉。愤声高，怨声咽，
屈原叫天两妃绝。朝雉飞，双鹤离，属玉夜啼独鹜悲。
吹我神飞碧霄里，牵我心灵入秋水。有如驱逐太古来，
邪淫辟荡贞心开。孝为子，忠为臣，不独语言能教人。
前弄啸，后弄嚬，一舒一惨非冬春。从朝至暮听不足，
相将直说瀛洲宿。更深弹罢背孤灯，窗雪萧萧打寒竹。
人间岂合值仙踪，此别多应不再逢。抱琴却上瀛洲去，
一片白云千万峰。
