巡省途次上党旧宫赋
唐代
李隆基
三千初击浪，九万欲抟空。天地犹惊否，阴阳始遇蒙。
存贞期历试，佐贰伫昭融。多谢时康理，良惭实赖功。
长怀问鼎气，夙负拔山雄。不学刘琨舞，先歌汉祖风。
英髦既包括，豪杰自牢笼。人事一朝异，讴歌四海同。
如何昔朱邸，今此作离宫。雁沼澄澜翠，猿岩落照红。
小山秋桂馥，长坂旧兰丛。即是淹留处，乘欢乐未穷。
