贾员外处见中书贾舍人巴陵诗集览之怀旧代书寄赠
唐代
独孤及
海岸望青琐，云长天漫漫。十年不一展，知有关山难。
适逢阮始平，立马问长安。取公咏怀诗，示我江海澜。
暂若窥武库，森然矛戟寒。眼明遗头风，心悦忘朝餐。
大驾今返正，熊罴扈鸣銮。公游凤凰沼，献可在笔端。
系越有长缨，封关只一丸。冏然翔寥廓，仰望惭羽翰。
嘉会不我与，相思岁云殚。唯当袖佳句，持比青琅玕.
