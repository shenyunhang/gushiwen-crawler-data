北窗三友
唐代
白居易
今日北窗下，自问何所为。欣然得三友，三友者为谁。
琴罢辄举酒，酒罢辄吟诗。三友递相引，循环无已时。
一弹惬中心，一咏畅四肢。犹恐中有间，以酒弥缝之。
岂独吾拙好，古人多若斯。嗜诗有渊明，嗜琴有启期。
嗜酒有伯伦，三人皆吾师。或乏儋石储，或穿带索衣。
弦歌复觞咏，乐道知所归。三师去已远，高风不可追。
三友游甚熟，无日不相随。左掷白玉卮，右拂黄金徽。
兴酣不叠纸，走笔操狂词。谁能持此词，为我谢亲知。
纵未以为是，岂以我为非。
