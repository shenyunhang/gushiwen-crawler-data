送鸿举游江西
唐代
刘禹锡
禅客学禅兼学文，出山初似无心云。从风卷舒来何处，
缭绕巴山不得去。山州古寺好闲居，读尽龙王宫里书。
使君滩头拣石砚，白帝城边寻野蔬。忽然登高心瞥起，
又欲浮杯信流水。烟波浩淼鱼鸟情，东去三千三百里。
荆门峡断无盘涡，湘平汉阔清光多。庐山雾开见瀑布，
江西月净闻渔歌。钟陵八郡多名守，半是西方社中友。
与师相见便谈空，想得高斋狮子吼。
