射训狐（德宗时裴延龄、韦渠牟等用事人争出其门）
唐代
韩愈
有鸟夜飞名训狐，矜凶挟狡夸自呼。乘时阴黑止我屋，
声势慷慨非常粗。安然大唤谁畏忌，造作百怪非无须。
聚鬼征妖自朋扇，罢掉栱桷颓墍涂。慈母抱儿怕入席，
那暇更护鸡窠雏。我念乾坤德泰大，卵此恶物常勤劬。
纵之岂即遽有害，斗柄行拄西南隅。谁谓停奸计尤剧，
意欲唐突羲和乌。侵更历漏气弥厉，何由侥幸休须臾。
咨余往射岂得已，候女两眼张睢盱。枭惊堕梁蛇走窦，
一夫斩颈群雏枯。
