拟古赠陈子昂
唐代
乔知之
惸惸孤形影，悄悄独游心。以此从王事，常与子同衾。
别离三河间，征战二庭深。胡天夜雨霜，胡雁晨南翔。
节物感离居，同衾违故乡。南归日将远，北方尚蓬飘。
孟秋七月时，相送出外郊。海风吹凉木，边声响梢梢。
勤役千万里，将临五十年。心事为谁道，抽琴歌坐筵。
一弹再三叹，宾御泪潺湲。送君竟此曲，从兹长绝弦。
