直指大丹歌
唐代
吕岩
三清宫殿隐昆巅，日月光浮起紫烟。池沼泓泓翻玉液，
楼台叠叠运灵泉。青龙乘火铅为汞，白虎腾波汞作铅。
欲得坎男求匹偶，须凭离女结因缘。黄婆设尽千般计，
金鼎开成一朵莲。列女擎乌当左畔，将军戴兔镇西边。
黑龟却伏红炉下，朱雀还栖华阁前。然后澄神窥见影，
三周功就驾云輧。
