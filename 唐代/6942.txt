罢摄官后将还旧居，留辞李侍御
唐代
刘长卿
江海今为客，风波失所依。白云心已负，黄绶计仍非。
累辱群公荐，频沾一尉微。去缘焚玉石，来为采葑菲。
州县名何在，渔樵事亦违。故山桃李月，初服薜萝衣。
熊轼分朝寄，龙韬解贼围。风谣传吏体，云物助兵威。
白雪飘辞律，青春发礼闱。引军横吹动，援翰捷书挥。
草映翻营绿，花临檄羽飞。全吴争转战，狂虏怯知机。
忆昨趋金节，临时废玉徽。俗流应不厌，静者或相讥。
世难慵干谒，时闲喜放归。潘郎悲白发，谢客爱清辉。
樗散材因弃，交亲迹已稀。独愁看五柳，无事掩双扉。
世累多行路，生涯向钓矶。榜连溪水碧，家羡渚田肥。
旅食伤飘梗，岩栖忆采薇。悠然独归去，回首望旌旗。
