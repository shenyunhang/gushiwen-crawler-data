会仙歌
唐代
鲍溶
轻轻濛濛，龙言凤语何从容，耳有响兮目无踪。杳杳默默，
花张锦织，王母初自昆仑来，茅盈王方平在侧。
青毛仙鸟衔锦符，谨上阿环起居王母书。始知仙事亦多故，
一隔绛河千岁馀。详玉字，多喜气，瑶台明月来堕地。
冠剑低昂蹈舞频，礼容尽若君臣事。愿言小仙艺，
姓名许飞琼，洞阴玉磬敲天声。乐王母，一送玉杯长命酒。
碧花醉，灵扬扬，笑赐二子长生方。二子未及伸拜谢，
苍苍上兮皇皇下。
