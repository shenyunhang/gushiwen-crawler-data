西山三首（即岷山，捍阻羌夷，全蜀巨障）
唐代
杜甫
彝界荒山顶，蕃州积雪边。筑城依白帝，转粟上青天。
蜀将分旗鼓，羌兵助井泉。西戎背和好，杀气日相缠。
辛苦三城戍，长防万里秋。烟尘侵火井，雨雪闭松州。
风动将军幕，天寒使者裘。漫山贼营垒，回首得无忧。
子弟犹深入，关城未解围。蚕崖铁马瘦，灌口米船稀。
辩士安边策，元戎决胜威。今朝乌鹊喜，欲报凯歌归。
