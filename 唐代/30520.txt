春日使府寓怀二首
唐代
薛能
一想流年百事惊，已抛渔父戴尘缨。青春背我堂堂去，
白发欺人故故生。道困古来应有分，诗传身后亦何荣。
谁怜合负清朝力，独把风骚破郑声。
平生无解亦无操，永日书生坐独劳。唯觉宦情如水薄，
不知人事有山高。孤心好直迍犹强，病发慵梳痒更搔。
何事故溪归未得，几抛清浅泛红桃。
