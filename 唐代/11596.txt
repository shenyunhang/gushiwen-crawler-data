回棹
唐代
杜甫
宿昔试安命，自私犹畏天。劳生系一物，为客费多年。
衡岳江湖大，蒸池疫疠偏。散才婴薄俗，有迹负前贤。
巾拂那关眼，瓶罍易满船。火云滋垢腻，冻雨裛沉绵。
强饭莼添滑，端居茗续煎。清思汉水上，凉忆岘山巅。
顺浪翻堪倚，回帆又省牵。吾家碑不昧，王氏井依然。
几杖将衰齿，茅茨寄短椽。灌园曾取适，游寺可终焉。
遂性同渔父，成名异鲁连。篙师烦尔送，朱夏及寒泉。
