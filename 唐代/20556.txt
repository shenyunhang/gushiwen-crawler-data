竞渡
唐代
元稹
吾观竞舟子，因测大竞源。天地昔将竞，蓬勃昼夜昏。
龙蛇相嗔薄，海岱俱崩奔。群动皆搅挠，化作流浑浑。
数极斗心息，太和蒸混元。一气忽为二，矗然画乾坤。
日月复照耀，春秋递寒温。八荒坦以旷，万物罗以繁。
圣人中间立，理世了不烦。延绵复几岁，逮及羲与轩。
炎皇炽如炭，蚩尤扇其燔。有熊竞心起，驱兽出林樊。
一战波委焰，再战火燎原。战讫天下定，号之为轩辕。
自是岂无竞，琐细不复言。其次有龙竞，竞渡龙之门。
龙门浚如泻，淙射不可援。赤鳞化时至，唐突鳍鬣掀。
乘风瞥然去，万里黄河翻。接瞬电烻出，微吟霹雳喧。
傍瞻旷宇宙，俯瞰卑昆仑。庶类咸在下，九霄行易扪。
倏辞蛙黾穴，遽排天帝阍。回悲曝鳃者，未免鲸鲵吞。
帝命泽诸夏，不弃虫与昆。随时布膏露，称物施厚恩。
草木沾我润，豚鱼望我蕃。向来同竞辈，岂料由我存。
壮哉龙竞渡，一竞身独尊。舍此皆蚁斗，竞舟何足论。
