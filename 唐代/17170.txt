德宗神武孝文皇帝挽歌词三首
唐代
权德舆
覆露雍熙运，澄清教化源。赓歌凝庶绩，羽舞被深恩。
纂业光文祖，贻谋属孝孙。恭闻留末命，犹是爱元元。
梯航来万国，玉帛庆三朝。湛露恩方浃，薰风曲正调。
晏车悲卤簿，广乐遏箫韶。最怆号弓处，龙髯上紫霄。
常时柏梁宴，今日谷林归。玉斝恩波遍，灵輼烟雨霏。
乔山森羽骑，渭水拥旌旂。仙驭何由见，耘田鸟自飞。
