献浙东王大夫二首
唐代
方干
出镇当时移越俗，致君何日不尧年。到来唯饮长溪水，
归去应将一个钱。吟处美人擎笔砚，行时飞鸟避旌旃。
四方皆是分忧寄，独有东南戴二天。
王臣夷夏仰清名，领镇犹为失意行。已见玉璜曾上钓，
何愁金鼎不和羹。誉将星月同时朽，身应山河满数生。
泥滓云霄至悬阔，渔翁不合见公卿。
