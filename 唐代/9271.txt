自潘陵尖还少室居止，秋夕凭眺
唐代
岑参
草堂近少室，夜静闻风松。月出潘陵尖，照见十六峰。
九月山叶赤，谿云淡秋容。火点伊阳村，烟深嵩角钟。
尚子不可见，蒋生难再逢。胜惬只自知，佳趣为谁浓。
昨诣山僧期，上到天坛东。向下望雷雨，云间见回龙。
夕与人群疏，转爱丘壑中。心澹水木会，兴幽鱼鸟通。
稀微了自释，出处乃不同。况本无宦情，誓将依道风。
