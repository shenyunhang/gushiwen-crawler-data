箭镞
唐代
元稹
箭镞本求利，淬砺良甚难。砺将何所用，砺以射凶残。
不砺射不入，不射人不安。为盗即当射，宁问私与官。
夜射官中盗，中之血阑干。带箭君前诉，君王悄不欢。
顷曾为盗者，百箭中心攒。竞将儿女泪，滴沥助辛酸。
君王责良帅，此祸谁为端。帅言发硎罪，不使刃稍刓.
君王不忍杀，逐之如迸丸。仍令后来箭，尽可头团团。
发硎去虽远，砺镞心不阑。会射蛟螭尽，舟行无恶澜。
