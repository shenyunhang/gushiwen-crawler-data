送狄员外巡按西山军（得霁字）
唐代
岑参
兵马守西山，中国非得计。不知何代策，空使蜀人弊。
八州崖谷深，千里云雪闭。泉浇阁道滑，水冻绳桥脆。
战士常苦饥，糗粮不相继。胡兵犹不归，空山积年岁。
儒生识损益，言事皆审谛。狄子幕府郎，有谋必康济。
胸中悬明镜，照耀无巨细。莫辞冒险艰，可以裨节制。
相思江楼夕，愁见月澄霁。
