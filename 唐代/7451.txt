和张判官登万山亭，因赠洪府都督韩公
唐代
孟浩然
韩公是襄士，日赏城西岑。结构意不浅，岩潭趣转深。
皇华一动咏，荆国几谣吟。旧径兰勿剪，新堤柳欲阴。
砌傍馀怪石，沙上有闲禽。自牧豫章郡，空瞻枫树林。
因声寄流水，善听在知音。耆旧眇不接，崔徐无处寻。
物情多贵远，贤俊岂无今。迟尔长江暮，澄清一洗心。
