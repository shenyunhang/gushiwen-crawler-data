苦哉远征人
唐代
鲍溶
征人歌古曲，携手上河梁。李陵死别处，窅杳玄冥乡。
忆昔从此路，连年征鬼方。久行迷汉历，三死毡衣裳。
百战身且在，微功信难忘。远承云台议，非势孰敢当。
落日吊李广，白首过河阳。闲弓失月影，劳剑无龙光。
去日始束发，今来发成霜。虚名乃闲事，生见父母乡。
掩抑大风歌，裴回少年场。诚哉古人言，鸟尽良弓藏。
