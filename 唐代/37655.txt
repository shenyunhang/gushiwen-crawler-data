李周弹筝歌（淮南韦太尉席上赠）
唐代
吴融
古人云，丝不如竹，竹不如肉。乃知此语未必然，
李周弹筝听不足。闻君七岁八岁时，五音六律皆生知。
就中十三弦最妙，应宫出入年方少。青骢惯走长楸日，
几度承恩蒙急召。一字雁行斜御筵，锵金戛羽凌非烟。
始似五更残月里，凄凄切切清露蝉。又如石罅堆叶下，
泠泠沥沥苍崖泉。鸿门玉斗初向地，织女金梭飞上天。
有时上苑繁花发，有时太液秋波阔。当头独坐摐一声，
满座好风生拂拂。天颜开，圣心悦，紫金白珠沾赐物。
出来无暇更还家，且上青楼醉明月。年将六十艺转精，
自写梨园新曲声。近来一事还惆怅，故里春荒烟草平。
供奉供奉且听语，自昔兴衰看乐府。只如伊州与梁州，
尽是太平时歌舞。旦夕君王继此声，不要停弦泪如雨。
