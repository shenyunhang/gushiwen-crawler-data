钱塘对酒曲
唐代
陈陶
风天雁悲西陵愁，使君红旗弄涛头。东海神鱼骑未得，
江天大笑闲悠悠。嵯峨吴山莫夸碧，河阳经年一宵白。
南州彩凤为君生，古狱愁蛇待恩泽。三清羽童来何迟，
十二玉楼胡蝶飞。炎荒翡翠九门去，辽东白鹤无归期。
鸱夷公子休悲悄，六鳌如镜天始老。尊前事去月团圆，
琥珀无情忆苏小。
