咏手二首
唐代
赵光远
妆成皓腕洗凝脂，背接红巾掬水时。薄雾袖中拈玉斝，
斜阳屏上撚青丝。唤人急拍临前槛，摘杏高揎近曲池。
好是琵琶弦畔见，细圆无节玉参差。
撚玉搓琼软复圆，绿窗谁见上琴弦。慢笼彩笔闲书字，
斜指瑶阶笑打钱。炉面试香添麝炷，舌头轻点贴金钿。
象床珍簟宫棋处，拈定文楸占角边。
