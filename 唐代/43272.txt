杼山禅居寄赠东溪吴处士冯一首
唐代
皎然
青云何润泽，下有贤人隐。路入菱湖深，迹与黄鹤近。
野风吹白芷，山月摇清轸。诗祖吴叔庠，致君名不尽。
身当青山秀，文体多郢声。澄澈湘水碧，泬寥楚山青。
时人格不同，至今罕知名。昔贤敦师友，此道君独行。
既得庐霍趣，乃高雷远情。别时春风多，扫尽雪山雪。
为君中夜起，孤坐石上月。悠然遗尘想，邈矣达性说。
故人不在兹，幽桂惜未结。
