安乐郡主花烛行
唐代
张说
青宫朱邸翊皇闱，玉叶琼蕤发紫微。姬姜本来舅甥国，
卜筮俱道凤凰飞。星昴殷冬献吉日，夭桃秾李遥相匹。
鸾车凤传王子来，龙楼月殿天孙出。平台火树连上阳，
紫炬红轮十二行。丹炉飞铁驰炎焰，炎霞烁电吐明光。
绿輧绀幰纷如雾，节鼓清笳前启路。城隅靡靡稍东还，
桥上鳞鳞转南渡。五方观者聚中京，四合尘烟涨洛城。
商女香车珠结网，天人宝马玉繁缨。百壶渌酒千斤肉，
大道连延障锦轴。先祝圣人寿万年，复祷宜家承百禄。
珊瑚刻盘青玉尊，因之假道入梁园。梁园山竹凝云汉，
仰望高楼在天半。翠幕兰堂苏合薰，珠帘挂户水波纹。
别起芙蓉织成帐，金缕鸳鸯两相向。罽茵饰地承雕履，
花烛分阶移锦帐。织女西垂隐烛台，双童连缕合欢杯。
蔼蔼绮庭嫔从列，娥娥红粉扇中开。黄金两印双花绶，
富贵婚姻古无有。清歌棠棣美王姬，流化邦人正夫妇。
