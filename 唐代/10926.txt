寄张十二山人彪三十韵
唐代
杜甫
独卧嵩阳客，三违颍水春。艰难随老母，惨澹向时人。
谢氏寻山屐，陶公漉酒巾。群凶弥宇宙，此物在风尘。
历下辞姜被，关西得孟邻。早通交契密，晚接道流新。
静者心多妙，先生艺绝伦。草书何太苦，诗兴不无神。
曹植休前辈，张芝更后身。数篇吟可老，一字买堪贫。
将恐曾防寇，深潜托所亲。宁闻倚门夕，尽力洁飧晨。
疏懒为名误，驱驰丧我真。索居犹寂寞，相遇益悲辛。
流转依边徼，逢迎念席珍。时来故旧少，乱后别离频。
世祖修高庙，文公赏从臣。商山犹入楚，源水不离秦。
存想青龙秘，骑行白鹿驯。耕岩非谷口，结草即河滨。
肘后符应验，囊中药未陈。旅怀殊不惬，良觌渺无因。
自古皆悲恨，浮生有屈伸。此邦今尚武，何处且依仁。
鼓角凌天籁，关山信月轮。官场罗镇碛，贼火近洮岷。
萧索论兵地，苍茫斗将辰。大军多处所，馀孽尚纷纶。
高兴知笼鸟，斯文起获麟。穷秋正摇落，回首望松筠。
