暮春题瀼西新赁草屋五首
唐代
杜甫
久嗟三峡客，再与暮春期。百舌欲无语，繁花能几时。
谷虚云气薄，波乱日华迟。战伐何由定，哀伤不在兹。
此邦千树橘，不见比封君。养拙干戈际，全生麋鹿群。
畏人江北草，旅食瀼西云。万里巴渝曲，三年实饱闻。
彩云阴复白，锦树晓来青。身世双蓬鬓，乾坤一草亭。
哀歌时自短，醉舞为谁醒。细雨荷锄立，江猿吟翠屏。
壮年学书剑，他日委泥沙。事主非无禄，浮生即有涯。
高斋依药饵，绝域改春华。丧乱丹心破，王臣未一家。
欲陈济世策，已老尚书郎。未息豺虎斗，空惭鸳鹭行。
时危人事急，风逆羽毛伤。落日悲江汉，中宵泪满床。
