丁隐君歌
唐代
陆龟蒙
华阳道士南游归，手中半卷青萝衣。自言逋客持赠我，
乃是钱塘丁翰之。连江大抵多奇岫，独话君家最奇秀。
盘烧天竺春笋肥，琴倚洞庭秋石瘦。草堂暗引龙泓溜，
老树根株若蹲兽。霜浓果熟未容收，往往儿童杂猿狖。
去岁猖狂有黄寇，官军解散无人斗。满城奔迸翰之闲，
只把枯松塞圭窦。前度相逢正卖文，一钱不直虚云云。
今来利作采樵客，可以抛身麋鹿群。丁隐君，丁隐君，
叩头且莫变名氏，即日更寻丁隐君。
