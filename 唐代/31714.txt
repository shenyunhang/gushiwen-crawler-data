烧歌
唐代
温庭筠
起来望南山，山火烧山田。
微红夕如灭，短焰复相连。
差差向岩石，冉冉凌青壁。
低随回风尽，远照檐茅赤。
邻翁能楚言，倚锸欲潸然。
自言楚越俗，烧畲为早田。
豆苗虫促促，篱上花当屋。
废栈豕归栏，广场鸡啄粟。
新年春雨晴，处处赛神声。
持钱就人卜，敲瓦隔林鸣。
卜得山上卦，归来桑枣下。
吹火向白茅，腰镰映赪蔗。
风驱槲叶烟，槲树连平山。
迸星拂霞外，飞烬落阶前。
仰面呻复嚏，鸦娘咒丰岁。
谁知苍翠容，尽作官家税。
