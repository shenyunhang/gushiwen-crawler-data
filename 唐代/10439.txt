病后遇王倚饮，赠歌
唐代
杜甫
麟角凤觜世莫识，煎胶续弦奇自见。尚看王生抱此怀，
在于甫也何由羡。且遇王生慰畴昔，素知贱子甘贫贱。
酷见冻馁不足耻，多病沈年苦无健。王生怪我颜色恶，
答云伏枕艰难遍，疟疠三秋孰可忍，寒热百日相交战。
头白眼暗坐有胝，肉黄皮皱命如线。惟生哀我未平复，
为我力致美肴膳。遣人向市赊香粳，唤妇出房亲自馔。
长安冬菹酸且绿，金城土酥静如练。兼求富豪且割鲜，
密沽斗酒谐终宴。故人情义晚谁似，令我手脚轻欲漩。
老马为驹信不虚，当时得意况深眷。但使残年饱吃饭，
只愿无事常相见。
