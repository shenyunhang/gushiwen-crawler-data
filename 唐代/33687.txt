鹤媒歌
唐代
陆龟蒙
偶系渔舟汀树枝，因看射鸟令人悲。盘空野鹤忽然下，
背翳见媒心不疑。媒闲静立如无事，清唳时时入遥吹。
裴回未忍过南塘，且应同声就同类。梳翎宛若相逢喜，
只怕才来又惊起。窥鳞啄藻乍低昂，立定当胸流一矢。
媒欢舞跃势离披，似谄功能邀弩儿。云飞水宿各自物，
妒侣害群犹尔为。而况世间有名利，外头笑语中猜忌。
君不见荒陂野鹤陷良媒，同类同声真可畏。
