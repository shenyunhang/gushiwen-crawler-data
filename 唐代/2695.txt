骊山下逍遥公旧居游集
唐代
张九龄
君子体清尚，归处有兼资。虽然经济日，无忘幽栖时。
卜居旧何所，休浣尝来兹。岑寂罕人至，幽深获我思。
松涧聆遗风，兰林览馀滋。往事诚已矣，道存犹可追。
遗子后黄金，作歌先紫芝。明德有自来，奕世皆秉彝。
岂与磻溪老，崛起周太师。我心希硕人，逮此问元龟。
怊怅既怀远，沉吟亦省私。已云宠禄过，况在华发衰。
轩盖有迷复，丘壑无磷缁。感物重所怀，何但止足斯。
