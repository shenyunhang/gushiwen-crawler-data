宪宗章武孝皇帝挽歌词三首（膳部员外时作）
唐代
元稹
国付重离后，身随十圣仙。北辰移帝座，西日到虞泉。
方丈言虚设，华胥事眇然。触鳞曾在宥，偏哭堕髯前。
天宝遗馀事，元和盛圣功。二凶枭帐下，三叛斩都中。
始服沙陀虏，方吞逻逤戎。狼星如要射，犹有鼎湖弓。
月落禁垣西，星攒晓仗齐。风传宫漏苦，云拂羽仪低。
路隘车千两，桥危马万蹄。共蹉封石检，不为报功泥。
