东兵长句十韵
唐代
杜牧
上党争为天下脊，邯郸四十万秦坑。狂童何者欲专地，
圣主无私岂玩兵。玄象森罗摇北落，诗人章句咏东征。
雄如马武皆弹剑，少似终军亦请缨。屈指庙堂无失策，
垂衣尧舜待升平。羽林东下雷霆怒，楚甲南来组练明。
即墨龙文光照曜，常山蛇阵势纵横。落雕都尉万人敌，
黑槊将军一鸟轻。渐见长围云欲合，可怜穷垒带犹萦。
凯歌应是新年唱，便逐春风浩浩声。
