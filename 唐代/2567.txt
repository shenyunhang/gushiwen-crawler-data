登封大酺歌四首
唐代
卢照邻
明君封禅日重光，天子垂衣历数长。
九州四海常无事，万岁千秋乐未央。
日观仙云随凤辇，天门瑞雪照龙衣。
繁弦绮席方终夜，妙舞清歌欢未归。
翠凤逶迤登介丘，仙鹤裴回天上游。
借问乾封何所乐，人皆寿命得千秋。
千年圣主应昌期，万国淳风王化基。
请比上古无为代，何如今日太平时。
