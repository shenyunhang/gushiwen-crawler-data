和太尉戏赠高阳公
唐代
上官仪
薰炉御史出神仙，云鞍羽盖下芝田。红尘正起浮桥路，
青楼遥敞御沟前。倾城比态芳菲节，绝世相娇是六年。
惯是洛滨要解珮，本是河间好数钱。翠钗照耀衔云发，
玉步逶迤动罗袜。石榴绞带轻花转，桃枝绿扇微风发。
无情拂袂欲留宾，讵恨深潭不可越。天津一别九秋长，
岂若随闻三日香。南国自然胜掌上，东家复是忆王昌。
