冬末病中作二首
唐代
贯休
冬风吹草木，亦吹我病根。故人久不来，冷落如丘园。
聃龙与摩诘，吁叹非不闻。顾惟年少时，未合多忧勤。
风钟远孤枕，雪水流冻痕。空馀微妙心，期空静者论。
胸中有一物，旅拒复攻击。向下还上来，唯疑是肺石。
山童顽且小，用之复何益。教洗煮茶铛，雪团打邻壁。
宛转无好姿，裴回更何适。庭前早梅树，坐见花尽碧。
屋老多鼠窠，窗卑露山脊。近来胸中物，已似输药力。
微吟复微吟，依稀似庄舄。
