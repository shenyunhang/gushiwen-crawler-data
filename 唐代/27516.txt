赴京初入汴口，晓景即事，先寄兵部李郎中
唐代
杜牧
清淮控隋漕，北走长安道。樯形栉栉斜，浪态迤迤好。
初旭红可染，明河澹如扫。泽阔鸟来迟，村饥人语早。
露蔓虫丝多，风蒲燕雏老。秋思高萧萧，客愁长袅袅。
因怀京洛间，宦游何戚草。什伍持津梁，澒涌争追讨。
翾便讵可寻，几秘安能考。小人乏馨香，上下将何祷。
唯有君子心，显豁知幽抱。
