街西居三首
唐代
姚合
受得山野性，住城多事违。青山在宅南，回首东西稀。
浅浅一井泉，数家同汲之。独我恶水浊，凿井庭之陲。
自凿还自饮，亦为众所非。吁嗟世间事，洁身诚难为。
日出穷巷喜，温然胜重衣。重衣岂不暖，所暖人不齐。
兀兀复行行，不离阶与墀。
丈夫非马蹄，安得知路岐。穷贱餐茹薄，兴与养性宜。
乃知长生术，豪贵难得之。
