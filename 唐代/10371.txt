送高三十五书记
唐代
杜甫
崆峒小麦熟，且愿休王师。请公问主将，焉用穷荒为。
饥鹰未饱肉，侧翅随人飞。高生跨鞍马，有似幽并儿。
脱身簿尉中，始与捶楚辞。借问今何官，触热向武威。
答云一书记，所愧国士知。人实不易知，更须慎其仪。
十年出幕府，自可持旌麾。此行既特达，足以慰所思。
男儿功名遂，亦在老大时。常恨结欢浅，各在天一涯。
又如参与商，惨惨中肠悲。惊风吹鸿鹄，不得相追随。
黄尘翳沙漠，念子何当归。边城有馀力，早寄从军诗。
