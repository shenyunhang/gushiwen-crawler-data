乐府
唐代
顾况
暖谷春光至，宸游近甸荣。云随天仗转，风入御帘轻。
翠盖浮佳气，朱楼倚太清。朝臣冠剑退，宫女管弦迎。
细草承雕辇，繁花入幔城。文房开圣藻，武卫宿天营。
玉醴随觞至，铜壶逐漏行。五星含土德，万姓彻中声。
亲祀先崇典，躬推示劝耕。国风新正乐，农器近消兵。
道德关河固，刑章日月明。野人同鸟兽，率舞感升平。
