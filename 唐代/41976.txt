废长行（辨其惑于无益之戏而不务恤民也）
唐代
赵抟
紫牙镂合方如斗，二十四星衔月口。贵人迷此华筵中，
运木手交如阵斗。不算劳神运枯木，且废为官恤惸独。
门前有吏吓孤穷，欲诉门深抱冤哭。耳厌人催坐衙早，
才闻此戏身先到。理人似爱长行心，天下安平多草草。
何当化局为明镜，挂在高堂辨邪正。何当化子作笔锋，
常在手中行法令。莫令终日迷如此，不治生民负天子。
