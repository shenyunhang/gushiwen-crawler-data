送刘四赴夏县
唐代
李颀
九霄特立红鸾姿，万仞孤生玉树枝。刘侯致身能若此，
天骨自然多叹美。声名播扬二十年，足下长途几千里。
举世皆亲丞相阁，我心独爱伊川水。脱略势利犹埃尘，
啸傲时人而已矣。新诗数岁即文雄，上书昔召蓬莱宫。
明主拜官麒麟阁，光车骏马看玉童。高人往来庐山远，
隐士往来张长公。扶南甘蔗甜如蜜，杂以荔枝龙州橘。
赤县繁词满剧曹，白云孤峰晖永日。朝持手板望飞鸟，
暮诵楞伽对空室。一朝出宰汾河间，明府下车人吏闲。
端坐讼庭更无事，开门咫尺巫咸山。男耕女织蒙惠化，
麦熟雉鸣长秋稼。明年九府议功时，五辟三征当在兹。
闻道桐乡有遗老，邑中还欲置生祠。
