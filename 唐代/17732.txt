卢郎中云夫寄示送盘谷子诗两章，歌以和之
唐代
韩愈
昔寻李愿向盘谷，正见高崖巨壁争开张。是时新晴天井溢，
谁把长剑倚太行。冲风吹破落天外，飞雨白日洒洛阳。
东蹈燕川食旷野，有馈木蕨芽满筐。马头溪深不可厉，
借车载过水入箱。平沙绿浪榜方口，雁鸭飞起穿垂杨。
穷探极览颇恣横，物外日月本不忙。归来辛苦欲谁为，
坐令再往之计堕眇芒。闭门长安三日雪，推书扑笔歌慨慷。
旁无壮士遣属和，远忆卢老诗颠狂。开缄忽睹送归作，
字向纸上皆轩昂。又知李侯竟不顾，方冬独入崔嵬藏。
我今进退几时决，十年蠢蠢随朝行。家请官供不报答，
何异雀鼠偷太仓。行抽手版付丞相，不等弹劾还耕桑。
