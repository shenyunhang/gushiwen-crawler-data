晚春过夏侯校书值其沉醉戏赠
唐代
李端
欹冠枕如意，独寝落花前。姚馥清时醉，边韶白日眠。
曝裈还当屋，张幕便成天。谒客唯题凤，偷儿欲觇毡。
失杯犹离席，坠履反登筵。本是墙东隐，今为瓮下仙。
卧龙髯乍磔，栖蝶腹何便。阮籍供琴韵，陶潜馀秫田。
人逢毂阳望，春似永和年。顾我非工饮，期君行见怜。
尝知渴羌好，亦觉醉胡贤。炙熟樽方竭，车回辖且全。
噀风仍作雨，洒地即成泉。自鄙新丰过，迟回惜十年。
