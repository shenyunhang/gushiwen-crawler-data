瘦马行
唐代
李端
城傍牧马驱未过，一马徘徊起还卧。眼中有泪皮有疮，
骨毛焦瘦令人伤。朝朝放在儿童手，谁觉举头看故乡。
往时汉地相驰逐，如雨如风过平陆。岂意今朝驱不前，
蚊蚋满身泥上腹。路人识是名马儿，畴昔三军不得骑。
玉勒金鞍既已远，追奔获兽有谁知。终身枥上食君草，
遂与驽骀一时老。倘借长鸣陇上风，犹期一战安西道。
