题法华寺五言二十韵
唐代
李绅
花界无生地，慈宫有相天。化娥腾宝像，留影閟金仙。
殿涌全身塔，池开半月泉。十峰排碧落，双涧合清涟。
药草经行遍，香灯次第燃。戒珠高腊护，心印祖僧传。
瓶识先罗汉，衣存旧福田。幻身观火宅，昏眼照青莲。
住觉超真境，依游渡法船。化城珠百亿，灵迹冠三千。
萧壁将沈影，梁薪尚缀烟。色尘知有数，劫烬岂无年。
龙喷疑通海，鲸吞想漏川。磬疏闻启梵，钟息见安禅。
指喻三车觉，开迷五阴缠。教通方便入，心达是非诠。
贝叶千花藏，檀林万宝篇。坐严狮子迅，幢饰网珠悬。
极乐知无碍，分明应有缘。还将意功德，留偈法王前。
