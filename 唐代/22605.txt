郡斋旬假始命宴呈座客示郡寮（自此后在苏州作）
唐代
白居易
公门日两衙，公假月三旬。衙用决簿领，旬以会亲宾。
公多及私少，劳逸常不均。况为剧郡长，安得闲宴频。
下车已二月，开筵始今晨。初黔军厨突，一拂郡榻尘。
既备献酬礼，亦具水陆珍。萍醅箬溪醑，水鲙松江鳞。
侑食乐悬动，佐欢妓席陈。风流吴中客，佳丽江南人。
歌节点随袂，舞香遗在茵。清奏凝未阕，酡颜气已春。
众宾勿遽起，群寮且逡巡。无轻一日醉，用犒九日勤。
微彼九日勤，何以治吾民。微此一日醉，何以乐吾身。
