太湖诗。销夏湾
唐代
皮日休
太湖有曲处，其门为两崖。当中数十顷，别如一天池。
号为销夏湾，此名无所私。赤日莫斜照，清风多遥吹。
沙屿扫粉墨，松竹调埙篪。山果红靺鞨，水苔青wK髵。
木阴厚若瓦，岩磴滑如饴。我来此游息，夏景方赫曦。
一坐盘石上，肃肃寒生肌。小艖或可泛，短策或可支。
行惊翠羽起，坐见白莲披。敛袖弄轻浪，解巾敌凉飔.
但有水云见，更馀沙禽知。京洛往来客，暍死缘奔驰。
此中便可老，焉用名利为。
