飞龙引
唐代
陈陶
有熊之君好神仙，餐霞炼石三千年。一旦黄龙下九天，
骑龙枿枿升紫烟。万姓攀髯髯堕地，啼呼弓剑飘寒水。
紫鸾八九堕玉笙，金镜空留照魑魅。羽幢褵褷银汉秋，
六宫望断芙蓉愁。应龙下挥中园笑，泓泓水绕青苔洲。
瑞风飒遝天光浅，瑶阙峨峨横露苑。沆瀣楼头紫凤歌，
三株树下青牛饭。鸿胧九阙相玉皇，钧天乐引金华郎。
散花童子鹤衣短，投壶姹女蛾眉长。彤庭侍宴瑶池席，
老兔春高桂宫白。蓬莱下国赐分珪，阿母金桃容小摘。
仙流万缄虫篆春，三十六洞交风云。千年小兆一蝉蜕，
丹台职亚扶桑君。金乌试浴青门水，下界蜉蝣几回死。
