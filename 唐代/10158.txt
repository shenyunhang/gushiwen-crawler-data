过卢明府有赠
唐代
高适
良吏不易得，古人今可传。静然本诸己，以此知其贤。
我行挹高风，羡尔兼少年。胸怀豁清夜，史汉如流泉。
明日复行春，逶迤出郊坛。登高见百里，桑野郁芊芊。
时平俯鹊巢，岁熟多人烟。奸猾唯闭户，逃亡归种田。
回轩自郭南，老幼满马前。皆贺蚕农至，而无徭役牵。
君观黎庶心，抚之诚万全。何幸逢大道，愿言烹小鲜。
能奏明廷主，一试武城弦。
