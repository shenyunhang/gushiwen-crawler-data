奉和袭美太湖诗二十首。太湖石
唐代
陆龟蒙
他山岂无石，厥状皆可荐。端然遇良工，坐使天质变。
或裁基栋宇，礧砢成广殿。或剖出温瑜，精光具华瑱。
或将破仇敌，百炮资苦战。或用镜功名，万古如会面。
今之洞庭者，一以非此选。槎牙真不才，反作天下彦。
所奇者嵌崆，所尚者葱蒨.旁穿参洞穴，内窍均环钏。
刻削九琳窗，玲珑五明扇。新雕碧霞段，旋破秋天片。
无力置池塘，临风只流眄。
