春台望
唐代
李隆基
暇景属三春，高台聊四望。目极千里际，山川一何壮。
太华见重岩，终南分叠嶂。郊原纷绮错，参差多异状。
佳气满通沟，迟步入绮楼。初莺一一鸣红树，
归雁双双去绿洲。太液池中下黄鹤，昆明水上映牵牛。
闻道汉家全盛日，别馆离宫趣非一。甘泉逶迤亘明光，
五柞连延接未央。周庐徼道纵横转，飞阁回轩左右长。
须念作劳居者逸，勿言我后焉能恤。为想雄豪壮柏梁，
何如俭陋卑茅室。阳乌黯黯向山沉，夕鸟喧喧入上林。
薄暮赏馀回步辇，还念中人罢百金。
