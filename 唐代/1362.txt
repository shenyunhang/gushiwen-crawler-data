相和歌辞。董逃行
唐代
元稹
董逃董逃董卓逃，揩铿戈甲声劳嘈。剜剜深脐脂焰焰，
人皆数叹曰，尔独不忆年年取我身上膏。
膏销骨尽烟火死，长安城中贼毛起。城门四走公卿士，
走劝刘虞作天子。刘虞不敢作天子，曹瞒篡乱从此始。
董逃董逃人莫喜，胜负翻环相枕倚。缝缀难成裁破易，
何况曲针不能伸巧指，欲学裁缝须准拟。
