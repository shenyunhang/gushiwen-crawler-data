奉和执契静三边应诏
唐代
许敬宗
玄塞隔阴戎，朱光分昧谷。地游穷北际，云崖尽西陆。
星次绝轩台，风衢乖禹服。寰区无所外，天覆今咸育。
窜苗犹有孽，戮负自贻辜。疏网妖鲵漏，盘薮怪禽逋。
髯飞尚假息，乳视暂稽诛。乾灵振玉弩，神略运璇枢。
日羽廓游气，天阵清华野。升晅光西夜，驰恩溢东泻。
挥袂静昆炎，开关纳流赭。锦轺凌右地，华缨羁大夏。
清台映罗叶，玄沚控瑶池。驼鹿输珍贶，树羽飨来仪。
辍肴观化宇，栖籞萃条支。熏风交阆阙，就日泛濛漪。
充庭延饮至，绚简敷春藻。迎姜已创图，命力方论道。
昔托游河乘，再备商山皓。欣逢德化流，思效登封草。
