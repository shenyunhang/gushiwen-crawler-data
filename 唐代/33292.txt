太湖诗。崦里（傍龟山下有良田二十顷）
唐代
皮日休
崦里何幽奇，膏腴二十顷。风吹稻花香，直过龟山顶。
青苗细腻卧，白羽悠溶静。塍畔起鸊鹈，田中通舴艋。
几家傍潭洞，孤戍当林岭。罢钓时煮菱，停缲或焙茗。
峭然八十翁，生计于此永。苦力供征赋，怡颜过朝暝。
洞庭取异事，包山极幽景。念尔饱得知，亦是遗民幸。
