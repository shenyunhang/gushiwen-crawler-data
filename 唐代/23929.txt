禽虫十二章
唐代
白居易
燕违戊巳鹊避岁，兹事因何羽族知。
疑有凤凰颁鸟历，一时一日不参差。
水中科斗长成蛙，林下桑虫老作蛾。
蛙跳蛾舞仰头笑，焉用鹍鹏鳞羽多。
江鱼群从称妻妾，塞雁联行号弟兄。
但恐世间真眷属，亲疏亦是强为名。
蚕老茧成不庇身，蜂饥蜜熟属他人。
须知年老忧家者，恐是二虫虚苦辛。
阿阁鹓鸾田舍乌，妍蚩贵贱两悬殊。
如何闭向深笼里，一种摧颓触四隅。
兽中刀枪多怒吼，鸟遭罗弋尽哀鸣。
羔羊口在缘何事，暗死屠门无一声。
蟭螟杀敌蚊巢上，蛮触交争蜗角中。
应是诸天观下界，一微尘内斗英雄。
蟏蛸网上罥蜉蝣，反覆相持死始休。
何异浮生临老日，一弹指顷报恩雠。
蚁王化饭为臣妾，蜾母偷虫作子孙。
彼此假名非本物，其间何怨复何恩。
豆苗鹿嚼解乌毒，艾叶雀衔夺燕巢。
鸟兽不曾看本草，谙知药性是谁教。
一鼠得仙生羽翼，众鼠相看有羡色。
岂知飞上未半空，已作乌鸢口中食。
鹅乳养雏遗在水，鱼心想子变成鳞。
细微幽隐何穷事，知者唯应是圣人。
