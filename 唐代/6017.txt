放歌行答从弟墨卿
唐代
李颀
小来好文耻学武，世上功名不解取。虽沾寸禄已后时，
徒欲出身事明主。柏梁赋诗不及宴，长楸走马谁相数。
敛迹俯眉心自甘，高歌击节声半苦。由是蹉跎一老夫，
养鸡牧豕东城隅。空歌汉代萧相国，肯事霍家冯子都。
徒尔当年声籍籍，滥作词林两京客。故人斗酒安陵桥，
黄鸟春风洛阳陌。吾家令弟才不羁，五言破的人共推。
兴来逸气如涛涌，千里长江归海时。别离短景何萧索，
佳句相思能间作。举头遥望鲁阳山，木叶纷纷向人落。
