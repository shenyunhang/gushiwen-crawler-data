桐花落
唐代
元稹
莎草遍桐阴，桐花满莎落。盖覆相团圆，可怜无厚薄。
昔岁幽院中，深堂下帘幕。同在后门前，因论花好恶。
君夸沉檀样，云是指撝作。暗澹灭紫花，句连蹙金萼。
都绣六七枝，斗成双孔雀。尾上稠叠花，又将金解络。
我爱看不已，君烦睡先著。我作绣桐诗，系君裙带著。
别来苦修道，此意都萧索。今日竟相牵，思量偶然错。
