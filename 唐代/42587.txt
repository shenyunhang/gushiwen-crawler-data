渚山春暮，会顾丞茗舍，联句效小庾体
唐代
皎然
谁是惜暮人，相携送春日。因君过茗舍，留客开兰室。 ——陆士修
湿苔滑行屐，柔草低藉瑟。鹊喜语成双，花狂落非一。 ——崔子向
烟浓山焙动，泉破水舂疾。莫抝挂瓢枝，会移阆书帙。 ——皎然
颇容樵与隐，岂闻禅兼律。栏竹不求疏，网藤从更密。 ——陆士修
池添逸少墨，园杂庄生漆。景晏枕犹欹，酒醒头懒栉。 ——崔子向
云教淡机虑，地可遗名实。应待御荈青，幽期踏芳出。 ——皎然
