与沈十九拾遗同游栖霞寺上方于亮上人院会宿二首
唐代
权德舆
摄山标胜绝，暇日谐想瞩。萦纡松路深，缭绕云岩曲。
重楼回树杪，古像凿山腹。人远水木清，地深兰桂馥。
层台耸金碧，绝顶摩净绿。下界诚可悲，南朝纷在目。
焚香入古殿，待月出深竹。稍觉天籁清，自伤人世促。
宗雷此相遇，偃放从所欲。清论松枝低，闲吟茗花熟。
一生如土梗，万虑相桎梏。永愿事潜师，穷年此栖宿。
偶来人境外，心赏幸随君。古殿烟霞夕，深山松桂薰。
岩花点寒溜，石磴扫春云。清净诸天近，喧尘下界分。
名僧康宝月，上客沈休文。共宿东林夜，清猿彻曙闻。
