上礼部杨侍郎
唐代
皇甫冉
郢匠抡材日，辕轮必尽呈。敢言当一干，徒欲隶诸生。
末学惭邹鲁，深仁录弟兄。馀波知可挹，弱植更求荣。
绩愧他年败，功期此日成。方因旧桃李，犹冀载飞鸣。
道浅犹怀分，时移但自惊。关门惊暮节，林壑废春耕。
十里嵩峰近，千秋颍水清。烟花迷戍谷，墟落接阳城。
渺默思乡梦，迟回知己情。劳歌终此曲，还是苦辛行。
