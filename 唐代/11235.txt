自瀼西荆扉且移居东屯茅屋四首
唐代
杜甫
白盐危峤北，赤甲古城东。平地一川稳，高山四面同。
烟霜凄野日，粳稻熟天风。人事伤蓬转，吾将守桂丛。
东屯复瀼西，一种住青溪。来往皆茅屋，淹留为稻畦。
市喧宜近利，林僻此无蹊。若访衰翁语，须令剩客迷。
道北冯都使，高斋见一川。子能渠细石，吾亦沼清泉。
枕带还相似，柴荆即有焉。斫畬应费日，解缆不知年。
牢落西江外，参差北户间。久游巴子国，卧病楚人山。
幽独移佳境，清深隔远关。寒空见鸳鹭，回首忆朝班。
