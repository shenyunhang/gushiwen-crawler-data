孟东野失子
唐代
韩愈
失子将何尤，吾将上尤天。女实主下人，与夺一何偏。
彼于女何有，乃令蕃且延。此独何罪辜，生死旬日间。
上呼无时闻，滴地泪到泉。地祇为之悲，瑟缩久不安。
乃呼大灵龟，骑云款天门。问天主下人，薄厚胡不均。
天曰天地人，由来不相关。吾悬日与月，吾系星与辰。
日月相噬啮，星辰踣而颠。吾不女之罪，知非女由因。
且物各有分，孰能使之然。有子与无子，祸福未可原。
鱼子满母腹，一一欲谁怜。细腰不自乳，举族常孤鳏。
鸱枭啄母脑，母死子始翻。蝮蛇生子时，坼裂肠与肝。
好子虽云好，未还恩与勤。恶子不可说，鸱枭蝮蛇然。
有子且勿喜，无子固勿叹。上圣不待教，贤闻语而迁。
下愚闻语惑，虽教无由悛。大灵顿头受，即日以命还。
地祇谓大灵，女往告其人。东野夜得梦，有夫玄衣巾。
闯然入其户，三称天之言。再拜谢玄夫，收悲以欢忻。
