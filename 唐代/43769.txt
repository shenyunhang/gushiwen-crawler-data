奉和颜鲁公真卿落玄真子舴艋舟歌
唐代
皎然
沧浪子后玄真子，冥冥钓隐江之汜。刳木新成舴艋舟，
诸侯落舟自兹始。得道身不系，无机舟亦闲。
从水远逝兮任风还，朝五湖兮夕三山。停纶乍入芙蓉浦，
击汰时过明月湾。太公取璜我不取，龙伯钓鳌我不钓。
竹竿袅袅鱼簁簁，此中自得还自笑。汗漫一游何可期，
后来谁遇冰雪姿。上古初闻出尧世，今朝还见在尧时。
