忆昔行
唐代
杜甫
忆昔北寻小有洞，洪河怒涛过轻舸。辛勤不见华盖君，
艮岑青辉惨么麽。千崖无人万壑静，三步回头五步坐。
秋山眼冷魂未归，仙赏心违泪交堕。弟子谁依白茅室，
卢老独启青铜锁。巾拂香馀捣药尘，阶除灰死烧丹火。
悬圃沧洲莽空阔，金节羽衣飘婀娜。落日初霞闪馀映，
倏忽东西无不可。松风涧水声合时，青兕黄熊啼向我。
徒然咨嗟抚遗迹，至今梦想仍犹佐。秘诀隐文须内教，
晚岁何功使愿果。更讨衡阳董炼师，南浮早鼓潇湘柁。
