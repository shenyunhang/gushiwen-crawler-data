哭虔州杨侍郎（虞卿）
唐代
李商隐
汉网疏仍漏，齐民困未苏。如何大丞相，翻作弛刑徒。
中宪方外易，尹京终就拘。本矜能弭谤，先议取非辜。
巧有凝脂密，功无一柱扶。深知狱吏贵，几迫季冬诛。
叫帝青天阔，辞家白日晡。流亡诚不吊，神理若为诬。
在昔恩知忝，诸生礼秩殊。入韩非剑客，过赵受钳奴。
楚水招魂远，邙山卜宅孤。甘心亲垤蚁，旋踵戮城狐。
阴骘今如此，天灾未可无。莫凭牲玉请，便望救焦枯。
