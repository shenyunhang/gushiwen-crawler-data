和友人戏赠二首（一作和令狐八戏题）
唐代
李商隐
东望花楼曾不同，西来双燕信休通。仙人掌冷三霄露，
玉女窗虚五夜风。翠袖自随回雪转，烛房寻类外庭空。
殷勤莫使清香透，牢合金鱼锁桂丛。
迢递青门有几关，柳梢楼角见南山。明珠可贯须为佩，
白璧堪裁且作环。子夜休歌团扇掩，新正未破剪刀闲。
猿啼鹤怨终年事，未抵熏炉一夕间。
