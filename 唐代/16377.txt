西亭暇日书怀十二韵献上相公（亭为衡镇蜀时构）
唐代
李夷简
胜赏不在远，怃然念玄搜。兹亭有殊致，经始富人侯。
澄澹分沼沚，萦回间林丘。荷香夺芳麝，石溜当鸣球。
抚俗来康济，经邦去咨谋。宽明洽时论，惠爱闻甿讴。
代斫岂容易，守成获优游。文翁旧学校，子产昔田畴。
琬琰富佳什，池台想旧游。谁言矜改作，曾是日增修。
宪省忝陪属，岷峨嗣徽猷。提携当有路，勿使滞刀州。
