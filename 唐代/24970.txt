趋翰苑遭诬构四十六韵
唐代
李绅
九五当乾德，三千应瑞符。纂尧昌圣历，宗禹盛丕图。
画象垂新令，消兵易旧谟。选贤方去智，招谏忽升愚。
大乐调元气，神功运化炉。脱鳞超沆瀣，翻翼集蓬壶。
捧日恩光别，抽毫顾问殊。凤形怜采笔，龙颔借骊珠。
掷地声名寡，摩天羽翮孤。洁身酬雨露，利口扇谗谀。
碧海同宸眷，鸿毛比贱躯。辨疑分黑白，举直牴朋徒。
庭兽方呈角，阶蓂始效莩。日倾乌掩魄，星落斗摧枢。
坠剑悲乔岳，号弓泣鼎湖。乱群逢害马，择肉纵狂貙。
胆为隳肝竭，心因沥血枯。满帆摧骇浪，征棹折危途。
燕客书方诈，尧门信未孚。谤兴金就铄，毁极玉生瘉。
砺吻矜先搏，张罗骋疾驱。地嫌稀魍魉，海恨止番禺。
瘴岭冲蛇入，蒸池蹑虺趋。望天收雪涕，看镜揽霜须。
草毒人惊剪，茅荒室未诛。火风晴处扇，山鬼雨中呼。
穷老乡关远，羁愁骨肉无。鹊灵窥牖户，龟瑞出泥途。
烟岛深千瘴，沧波淼四隅。海标传信使，江棹认妻孥。
到接三冬暮，来经六月徂。暗滩朝不怒，惊濑夜无虞。
俯首安羸业，齐眉慰病夫。涸鱼思雨润，僵燕望雷苏。
诏下因颁朔，恩移讵省辜。诳天犹指鹿，依社尚凭狐。
度岭瞻牛斗，浮江淬辘轳。未平人睚眦，谁惧鬼揶揄。
盆浦潮通楚，匡山地接吴。庾楼清桂满，远寺素莲敷。
仿佛皆停马，悲欢尽隙驹。旧交封宿草，衰鬓重生刍。
万戟分梁苑，双旌寄鲁儒。駸駸移岁月，冉冉近桑榆。
疲马愁千里，孤鸿念五湖。终当赋归去，那更学杨朱。
