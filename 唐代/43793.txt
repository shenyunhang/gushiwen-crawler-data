顾渚行寄裴方舟
唐代
皎然
我有云泉邻渚山，山中茶事颇相关。鶗鴂鸣时芳草死，
山家渐欲收茶子。伯劳飞日芳草滋，山僧又是采茶时。
由来惯采无近远，阴岭长兮阳崖浅。大寒山下叶未生，
小寒山中叶初卷。吴婉携笼上翠微，蒙蒙香刺罥春衣。
迷山乍被落花乱，度水时惊啼鸟飞。家园不远乘露摘，
归时露彩犹滴沥。初看怕出欺玉英，更取煎来胜金液。
昨夜西峰雨色过，朝寻新茗复如何。女宫露涩青芽老，
尧市人稀紫笋多。紫笋青芽谁得识，日暮采之长太息。
清泠真人待子元，贮此芳香思何极。
