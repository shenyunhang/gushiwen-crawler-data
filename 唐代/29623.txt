邻相反行
唐代
薛逢
东家有儿年十五，只向田园独辛苦。夜开沟水绕稻田，
晓叱耕牛垦塉土。西家有儿才弱龄，仪容清峭云鹤形。
涉书猎史无早暮，坐期朱紫如拾青。东家西家两相诮，
西儿笑东东又笑。西云养志与荣名，彼此相非不同调。
东家自云虽苦辛，躬耕早暮及所亲。男舂女爨二十载，
堂上未为衰老人。朝机暮织还充体，馀者到兄还及弟。
春秋伏腊长在家，不许妻奴暂违礼。尔今二十方读书，
十年取第三十馀。往来途路长离别，几人便得升公车。
纵令得官身须老，衔恤终天向谁道？百年骨肉归下泉，
万里枌榆长秋草。我今躬耕奉所天，耘锄刈获当少年。
面上笑添今日喜，肩头薪续厨中烟。纵使此身头雪白，
又有儿孙还稼穑。家藏一卷古孝经，世世相传皆得力。
为报西家知不知，何须谩笑东家儿。生前不得供甘滑，
殁后扬名徒尔为。
