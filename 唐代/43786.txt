观裴秀才松石障歌
唐代
皎然
谁工此松唯拂墨，巧思丹青营不得。初写松梢风正生，
此中势与真松争。高柯细叶动飒飒，乍听幽飗如有声。
左右双松更奇绝，龙鳞麈尾仍半折。经春寒色聚不散，
逼座阴阴将下雪。荆门石状凌玙璠，蹙成数片倚松根。
何年蒨蒨苔黏迹，几夜潺潺水击痕。裴生诗家后来客，
为我开图玩松石。对之自有高世心，何事劳君上山屐。
