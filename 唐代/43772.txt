戛铜碗为龙吟歌
唐代
皎然
逸僧戛碗为龙吟，世上未曾闻此音。一从太尉房公赏，
遂使秦人传至今。初戛徐徐声渐显，乐音不管何人辨。
似出龙泉万丈底，乍怪声来近而远。未必全由戛者功，
真生虚无非碗中。寥亮掩清笛，萦回凌细风。
遥闻不断在烟杪，万籁无声天境空。乍向天台宿华顶，
秋宵一吟更清迥。能令听者易常性，忧人忘忧躁人静。
今日铿锽江上闻，蛟螭奔飞如得群。声过阴岭恐成雨，
响驻晴天将起云。坐来吟尽空江碧，却寻向者听无迹。
人生万事将此同，暮贱朝荣动还寂。
