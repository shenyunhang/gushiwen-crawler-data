秋日
唐代
温庭筠
爽气变昏旦，神皋遍原隰。烟华久荡摇，石涧仍清急。
柳暗山犬吠，蒲荒水禽立。菊花明欲迷，枣叶光如湿。
天籁思林岭，车尘倦都邑。譸张夙所违，悔吝何由入。
芳草秋可藉，幽泉晓堪汲。牧羊烧外鸣，林果雨中拾。
复此遂闲旷，翛然脱羁絷。田收鸟雀喧，气肃龙蛇蛰。
佳节足丰穰，良朋阻游集。沉机日寂寥，葆素常呼吸。
投迹倦攸往，放怀志所执。良时有东菑，吾将事蓑笠。
