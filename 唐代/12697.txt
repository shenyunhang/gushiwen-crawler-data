太常魏博士远出贼庭江外相逢因叙其事
唐代
皇甫冉
烽火惊戎塞，豺狼犯帝畿。川原无稼穑，日月翳光辉。
里社枌榆毁，宫城骑吏非。群生被惨毒，杂虏耀轻肥。
多士从芳饵，唯君识祸机。心同合浦叶，命寄首阳薇。
耻作纤鳞喣，方随高鸟飞。山经商岭出，水泛汉池归。
离别霜凝鬓，逢迎泪迸衣。京华长路绝，江海故人稀。
秉节身常苦，求仁志不违。只应穷野外，耕种且相依。
