哭连州凌员外司马
唐代
柳宗元
废逐人所弃，遂为鬼神欺。
才难不其然，卒与大患期。
凌人古受氏，吴世夸雄姿。
寂寞富春水，英气方在斯。
六学成一贯，精义穷发挥。
著书逾十年，幽赜靡不推。
天庭掞高文，万字若波驰。
记室征两府，宏谋耀其奇。
车酋轩下东越，列郡苏疲羸。
宛宛凌江羽，来栖翰林枝。
孝文留弓剑，中外方危疑。
抗声促遗诏，定命由陈辞。
徒隶肃曹官，征赋参有司。
出守乌江浒，左迁湟水湄。
高堂倾故国，葬祭限囚羁。
仲叔继幽沦，狂叫唯童儿。
一门即无主，焉用徒生为！
举声但呼天，孰知神者谁？
泣尽目无见，肾伤足不持。
溘死委炎荒，臧获守灵帷。
平生负国谴，骸骨非敢私。
盖棺未塞责，孤旐凝寒颸。
念昔始相遇，腑肠为君知。
进身齐选择，失路同瑕疵。
本期济仁义，合为众所嗤。
灭身竟不试，世义安可支！
恬死百忧尽，苟生万虑滋。
顾余九逝魂，与子各何之？
我歌诚自恸，非独为君悲！
