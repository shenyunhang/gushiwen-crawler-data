上刘侍中
唐代
杨巨源
命代生申甫，承家翊禹汤。庙谟膺间气，师律动清霜。
钟鼎勋庸大，山河诫誓长。英姿凌虎视，逸步压龙骧。
道协陶钧力，恩回日月光。一言弘社稷，九命备珪璋。
政洽军逾肃，仁敷物已康。朱门重棨戟，丹诏半缣缃。
位总云龙野，师临涿鹿乡。射雕天更碧，吹角塞仍黄。
深入平夷落，横行辟汉疆。功垂贞石远，名映色丝香。
断碛瞻貔武，临池识凤凰。舞腰凝绮榭，歌响拂雕梁。
杯净传鹦鹉，裘鲜照鹔鹴.吟诗白羽扇，校猎绿沈枪。
风景佳人地，烟沙壮士场。幕中邀谢鉴，麾下得周郎。
珠影含空彻，琼枝映座芳。王浑知武子，陈寔奖元方。
富贵春无限，欢娱夜未央。管弦随玉帐，尊俎奉金章。
俗理宁因劝，边城讵假防。军容雄朔漠，公望冠岩廊。
分野邻孤岛，京坻溢万厢。曙华分碣石，秋色入衡阳。
城远迷玄兔，川明辩白狼。忠贤多感激，今古共苍茫。
堤拥红蕖艳，桥分翠柳行。轩车纷自至，亭馆郁相当。
珍簟回烦暑，层轩引早凉。听琴知思静，说剑觉神扬。
佳景燕台上，清辉郑驿傍。鼓鼙喧北里，珪玉映东床。
敢衒由之瑟，甘循赐也墙。官微思假路，战胜忝升堂。
欲奋三年翼，频回一夕肠。消忧期酒圣，乘兴任诗狂。
海内栽桃李，天涯荷稻粱。升沈门下意，谁道在苍苍。
