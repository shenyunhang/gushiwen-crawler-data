昭肃皇帝挽歌辞三首
唐代
李商隐
九县怀雄武，三灵仰睿文。周王传叔父，汉后重神君。
玉律朝惊露，金茎夜切云。笳箫凄欲断，无复咏横汾。
玉塞惊宵柝，金桥罢举烽。始巢阿阁凤，旋驾鼎湖龙。
门咽通神鼓，楼凝警夜钟。小臣观吉从，犹误欲东封。
莫验昭华琯，虚传甲帐神。海迷求药使，雪隔献桃人。
桂寝青云断，松扉白露新。万方同象鸟，举恸满秋尘。
