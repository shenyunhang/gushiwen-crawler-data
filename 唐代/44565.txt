杨花
唐代
齐己
暖景照悠悠，遮空势渐稠。乍如飞雪远，未似落花休。
万带都门外，千株渭水头。纷纭知近夏，销歇恐成秋。
软著朝簪去，狂随别骑游。旆冲离馆驿，莺扑绕宫楼。
江国晴愁对，池塘晚见浮。虚窗萦笔雅，深院藉苔幽。
静堕王孙酒，繁黏客子裘。咏吟何洁白，根本属风流。
向日还轻举，因风更自由。不堪思汴岸，千里到扬州。
