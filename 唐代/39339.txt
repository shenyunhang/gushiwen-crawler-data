尚书会仙亭咏蔷薇夤坐中联四韵晚归补缉所联因成一篇
唐代
徐夤
结绿根株翡翠茎，句芒中夜刺猩猩。景阳妆赴严钟出，
楚峡神教暮雨晴。踯躅岂能同日语，玫瑰方可一时呈。
风吹嫩带香苞展，露洒啼思泪点轻。阿母蕊宫期索去，
昭君榆塞阙赍行。丛高恐碍含泥燕，架隐宜栖报曙莺。
斗日只忧烧密叶，映阶疑欲让双旌。含烟散缬佳人惜，
落地遗钿少妓争。丹渥不因输绣段，钱圆谁把买花声。
海棠若要分流品，秋菊春兰两恰平。
