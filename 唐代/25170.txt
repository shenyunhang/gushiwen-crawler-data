与峨眉山道士期尽日不至
唐代
鲍溶
倾景安再中，人生有何常。胡为少君别，风驭峨眉阳。
结我千日期，青山故人堂。期尽师不至，望云空烧香。
顾惭有限身，易老白日光。怀君屡惊叹，支体安能强。
往闻清修箓，未究服食方。瑶田有灵芝，眼见不得尝。
玉壶贮天地，岁月亦已长。若用壶中景，东溟又堪伤。
寄言赤玉箫，夜夜吹清商。
