贻鼓吹李丞，时信安王北伐，李公王之所器者也
唐代
储光羲
北伐昧天造，王师示有征。辕门统元律，帝室命宗英。
灵威方首事，仗钺按边城。膏雨被春草，黄云浮太清。
文儒托后乘，武旅趋前旌。出车发西洛，营军临北平。
曰予深固陋，志气颇纵横。尝思骠骑幕，愿逐嫖姚兵。
惟贤美无度，海内依扬声。河间旧相许，车骑日逢迎。
折节下谋士，深心论客卿。忠言虽未列，庶以知君诚。
