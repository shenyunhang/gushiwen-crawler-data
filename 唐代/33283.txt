太湖诗。明月湾
唐代
皮日休
晓景澹无际，孤舟恣回环。试问最幽处，号为明月湾。
半岩翡翠巢，望见不可攀。柳弱下丝网，藤深垂花鬘.
松瘿忽似狖，石文或如虥。钓坛两三处，苔老腥斒斑。
沙雨几处霁，水禽相向闲。野人波涛上，白屋幽深间。
晓培橘栽去，暮作鱼梁还。清泉出石砌，好树临柴关。
对此老且死，不知忧与患。好境无处住，好处无境删。
赧然不自适，脉脉当湖山。
