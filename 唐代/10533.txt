观打鱼歌
唐代
杜甫
绵州江水之东津，鲂鱼鱍鱍色胜银。渔人漾舟沈大网，
截江一拥数百鳞。众鱼常才尽却弃，赤鲤腾出如有神。
潜龙无声老蛟怒，回风飒飒吹沙尘。饔子左右挥双刀，
脍飞金盘白雪高。徐州秃尾不足忆，汉阴槎头远遁逃。
鲂鱼肥美知第一，既饱欢娱亦萧瑟。君不见朝来割素鬐，
咫尺波涛永相失。
