桃源图
唐代
韩愈
神仙有无何渺茫，桃源之说诚荒唐。流水盘回山百转，
生绡数幅垂中堂。武陵太守好事者，题封远寄南宫下。
南宫先生忻得之，波涛入笔驱文辞。文工画妙各臻极，
异境恍惚移于斯。架岩凿谷开宫室，接屋连墙千万日。
嬴颠刘蹶了不闻，地坼天分非所恤。种桃处处惟开花。
川原近远蒸红霞。初来犹自念乡邑，岁久此地还成家。
渔舟之子来何所，物色相猜更问语。大蛇中断丧前王，
群马南渡开新主。听终辞绝共凄然，自说经今六百年。
当时万事皆眼见，不知几许犹流传。争持酒食来相馈，
礼数不同樽俎异。月明伴宿玉堂空，骨冷魂清无梦寐。
夜半金鸡啁哳鸣，火轮飞出客心惊。人间有累不可住，
依然离别难为情。船开棹进一回顾，万里苍苍烟水暮。
世俗宁知伪与真，至今传者武陵人。
