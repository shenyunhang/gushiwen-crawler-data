怀仙吟二首
唐代
陈陶
丹陵五牙客，昨日罗浮归。赤斧寻不得，烟霞空满衣。
试于华阳问，果遇三茅知。采药向十洲，同行牧羊儿。
十洲隔八海，浩渺不可期。空留双白鹤，巢在长松枝。
云溪古流水，春晚桃花香。忆与我师别，片帆归沧浪。
沧浪在何许，相思泪如雨。黄鹤不复来，云深离别处。
石渠泉泠泠，三见菖蒲生。日夜劳梦魂，随波注东溟。
空怀别时惠，长读消魔经。
