初黄绶赴蓝田县作
唐代
钱起
蟠木无匠伯，终年弃山樊。苦心非良知，安得入君门。
忽忝英达顾，宁窥造化恩。萤光起腐草，云翼腾沉鲲。
片石世何用，良工心所存。一叨尉京甸，三省惭黎元。
贤尹正趋府，仆夫俨归轩。眼中县胥色，耳里苍生言。
居人散山水，即景真桃源。鹿聚入田径，鸡鸣隔岭村。
餐和俗久清，到邑政空论。且嘉讼庭寂，前阶满芳荪。
