马明生遇神女歌
唐代
韦应物
学仙贵功亦贵精，神女变化感马生。石壁千寻启双检，
中有玉堂铺玉簟。立之一隅不与言，玉体安隐三日眠。
马生一立心转坚，知其丹白蒙哀怜。安期先生来起居，
请示金铛玉佩天皇书。神女呵责不合见，
仙子谢过手足战。大瓜玄枣冷如冰，海上摘来朝霞凝。
赐仙复坐对食讫，颔之使去随烟升。乃言马生合不死，
少姑教敕令付尔。安期再拜将生出，一授素书天地毕。
