开成大行皇帝挽歌词四首，奉敕撰进
唐代
白居易
御宇恢皇化，传家叶至公。华夷臣妾内，尧舜弟兄中。
制度移民俗，文章变国风。开成与贞观，实录事多同。
晏驾辞双阙，灵仪出九衢。上云归碧落，下席葬苍梧。
蓂晚馀尧历，龟新启夏图。三朝联棣萼，从古帝王无。
严恭七月礼，哀恸万人心。地感胜秋气，天愁结夕阴。
鼎湖龙渐远，濛汜日初沈。唯有云韶乐，长留治世音。
化成同轨表清平，恩结连枝感圣明。帝与九龄虽吉梦，
山呼万岁是虚声。月低仪仗辞兰路，风引笳箫入柏城。
老病龙髯攀不及，东周退傅最伤情。
