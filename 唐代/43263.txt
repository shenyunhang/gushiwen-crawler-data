小雪
唐代
无可
片片互玲珑，飞扬玉漏终。乍微全满地，渐密更无风。
集物圆方别，连云远近同。作膏凝瘠土，呈瑞下深宫。
气射重衣透，花窥小隙通。飘秦增旧岭，发汉揽长空。
迥冒巢松鹤，孤鸣穴岛虫。过三知腊尽，盈尺贺年丰。
委积休闻竹，稀疏渐见鸿。盖沙资澶漫，洒海助冲融。
草木潜加润，山河更益雄。因知天地力，覆育有全功。
