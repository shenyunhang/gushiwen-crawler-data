苦乐相倚曲
唐代
元稹
古来苦乐之相倚，近于掌上之十指。君心半夜猜恨生，
荆棘满怀天未明。汉成眼瞥飞燕时，可怜班女恩已衰。
未有因由相决绝，犹得半年佯暖热。转将深意谕旁人，
缉缀瑕疵遣潜说。一朝诏下辞金屋，班姬自痛何仓卒。
呼天抚地将自明，不悟寻时暗销骨。白首宫人前再拜，
愿将日月相辉解。苦乐相寻昼夜间，灯光那有天明在。
主今被夺心应苦，妾夺深恩初为主。欲知妾意恨主时，
主今为妾思量取。班姬收泪抱妾身，我曾排摈无限人。
