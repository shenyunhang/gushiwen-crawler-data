蜀王入大慈寺听讲（天复三年作）
唐代
贯休
玉节金珂响似雷，水晶宫殿步裴回。只缘支遁谈经妙，
所以许询都讲来。帝释镜中遥仰止，魔军殿上动崔巍。
千重香拥龙鳞立，五种风生锦绣开。宽似大溟生日月，
秀如四岳出尘埃。一条紫气随高步，九色仙花落古台。
谢太傅须同八凯，姚梁公可并三台。登楼喜色禾将熟，
望国诚明首不回。驾驭英雄如赤子，雌黄贤哲贡琼瑰。
六条消息心常苦，一剑晶荧敌尽摧。木铎声中天降福，
景星光里地无灾。百千民拥听经座，始见重天社稷才。
