述华清宫五首
唐代
储光羲
上在蓬莱宫，莫若居华清。朝朝礼玄阁，日日闻体轻。
大圣不私己，精禋为群氓。
上出蓬莱时，六龙俨齐首。长道舒羽仪，彤云映前后。
天声殷宇宙，真气到林薮。
昔在轩辕朝，五城十二楼。今我神泉宫，独在骊山陬。
群方趋顺动，百辟随天游。
正月开阳和，通门缉元化。穆穆睟容归，岂为明灯夜。
高山大风起，肃肃随龙驾。
上林神君宫，此地即明庭。山开鸿濛色，天转招摇星。
三雪报大有，孰为非我灵。
