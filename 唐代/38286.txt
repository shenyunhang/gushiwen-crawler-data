渔塘十六韵（在朱阳县石岩下）
唐代
韦庄
洛水分馀脉，穿岩出石棱。碧经岚气重，清带露华澄。
莹澈通三岛，岩梧积万层。巢由应共到，刘阮想同登。
壁峻苔如画，山昏雾似蒸。撼松衣有雪，题石砚生冰。
路熟云中客，名留域外僧。饥猿寻落橡，斗鼠堕高藤。
嶮树临溪亚，残莎带岸崩。持竿聊藉草，待月好垂罾。
对景思任父，开图想不兴。晚风轻浪叠，暮雨湿烟凝。
似泛灵槎出，如迎羽客升。仙源终不测，胜概自相仍。
欲别诚堪恋，长归又未能。他时操史笔，为尔著良称。
