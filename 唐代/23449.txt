池上闲吟二首
唐代
白居易
高卧闲行自在身，池边六见柳条新。幸逢尧舜无为日，
得作羲皇向上人。四皓再除犹且健，三州罢守未全贫。
莫愁客到无供给，家酝香浓野菜春。
非庄非宅非兰若，竹树池亭十亩馀。非道非僧非俗吏，
褐裘乌帽闭门居。梦游信意宁殊蝶，心乐身闲便是鱼。
虽未定知生与死，其间胜负两何如。
