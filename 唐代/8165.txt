寻阳送弟昌峒鄱阳司马作
唐代
李白
桑落洲渚连，沧江无云烟。寻阳非剡水，忽见子猷船。
飘然欲相近，来迟杳若仙。人乘海上月，帆落湖中天。
一睹无二诺，朝欢更胜昨。尔则吾惠连，吾非尔康乐。
朱绂白银章，上官佐鄱阳。松门拂中道，石镜回清光。
摇扇及于越，水亭风气凉。与尔期此亭，期在秋月满。
时过或未来，两乡心已断。吴山对楚岸，彭蠡当中州。
相思定如此，有穷尽年愁。
