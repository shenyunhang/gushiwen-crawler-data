赋得吴王送女潮歌，送李判官之河中府
唐代
皎然
见说吴王送女时，行宫直到荆溪口。溪上千年送女潮，
为感吴王至今有。乃知昔人由志诚，流水无情翻有情。
平波忽起二三尺，此上疑与神仙宅。今人犹望荆之湄，
长令望者增所思。吴王已殁女不返，潮水无情那有期。
溪草何草号帝女，溪竹何竹号湘妃。灵涛旦暮自堪伤，
的烁婵娟又争发。客归千里自兹始，览古高歌感行子。
不知别后相见期，君意何如此潮水。
