勉爱行二首送小季之庐山
唐代
李贺
洛郊无俎豆，弊厩惭老马。小雁过炉峰，影落楚水下。
长船倚云泊，石镜秋凉夜。岂解有乡情，弄月聊呜哑。
别柳当马头，官槐如兔目。欲将千里别，持我易斗粟。
南云北云空脉断，灵台经络悬春线。青轩树转月满床，
下国饥儿梦中见。维尔之昆二十馀，年来持镜颇有须。
辞家三载今如此，索米王门一事无。荒沟古水光如刀，
庭南拱柳生蛴螬。江干幼客真可念，郊原晚吹悲号号。
