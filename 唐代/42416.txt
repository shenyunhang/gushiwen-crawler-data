姜宣弹小胡笳引歌
唐代
无名氏
雷氏金徽琴，王君宝重轻千金。三峡流中将得来，
明窗拂席幽匣开。朱弦宛转盘凤足，骤击数声风雨回。
哀笳慢指董家本，姜宣得之妙思忖。泛徽胡雁咽萧萧，
绕指辘轳圆衮衮。吞恨含情乍轻激，故国关山心历历。
潺湲疑是舞鸊鹈，砉騞如闻发鸣镝。流宫变徵渐幽咽，
别鹤欲飞猿欲绝。秋霜满树叶辞风，寒雏坠地乌啼血。
哀弦已罢春恨长，恨长何如怀我乡。我乡安在长城窟，
闻君肤奏心飘忽。何时窄袖短貂裘，胭脂山下弯明月。
