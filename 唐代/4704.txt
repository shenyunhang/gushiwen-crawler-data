杂诗三首（一本连前春闺作杂诗四首）
唐代
沈佺期
落叶惊秋妇，高砧促暝机。蜘蛛寻月度，萤火傍人飞。
清镜红埃入，孤灯绿焰微。怨啼能至晓，独自懒缝衣。
妾家临渭北，春梦著辽西。何苦朝鲜郡，年年事鼓鼙。
燕来红壁语，莺向绿窗啼。为许长相忆，阑干玉箸齐。
闻道黄龙戍，频年不解兵。可怜闺里月，长在汉家营。
少妇今春意，良人昨夜情。谁能将旗鼓，一为取龙城。
