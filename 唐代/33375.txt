奉和鲁望秋日遣怀次韵
唐代
皮日休
高蹈为时背，幽怀是事兼。神仙君可致，江海我能淹。
共守庚申夜，同看乙巳占。药囊除紫蠹，丹灶拂红盐。
与物深无竞，于生亦太廉。鸿灾因足警，鱼祸为稀潜。
笔砚秋光洗，衣巾夏藓沾。酒甔香竹院，鱼笼挂茅檐。
琴忘因抛谱，诗存为致签。茶旗经雨展，石笋带云尖。
鹤共心情慢，乌同面色黔。向阳裁白帢，终岁忆貂襜.
取岭为山障，将泉作水帘。溪晴多晚鹭，池废足秋蟾。
破衲虽云补，闲斋未办苫。共君还有役，竟夕得厌厌。
