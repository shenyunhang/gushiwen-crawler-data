秋雨
唐代
薛能
宿雨觉才初，亭林忽复徐。簇声诸树密，悬滴四檐疏。
省漏疑方丈，愁炊问斗储。步难多入屐，窗浅欲飘书。
动蠖苍苔静，藏蚕落叶虚。吹交来翕习，雷慢歇踌躇。
滞已妨行路，晴应好荷锄。醉楼思蜀客，鯹市想淮鱼。
径草因缘合，栏花自此除。有形皆霢霂，无地不污潴。
境晦宜甘寝，风清□退居。我魂惊晓簟，邻话喜秋蔬。
既用功成岁，旋应惨变舒。仓箱足可恃，归去傲吾庐。
