茶山贡焙歌
唐代
李郢
使君爱客情无已，客在金台价无比。春风三月贡茶时，
尽逐红旌到山里。焙中清晓朱门开，筐箱渐见新芽来。
陵烟触露不停探，官家赤印连帖催。朝饥暮匐谁兴哀，
喧阗竞纳不盈掬。一时一饷还成堆，蒸之馥之香胜梅。
研膏架动轰如雷，茶成拜表贡天子。万人争啖春山摧，
驿骑鞭声砉流电。半夜驱夫谁复见，十日王程路四千。
到时须及清明宴，吾君可谓纳谏君。谏官不谏何由闻，
九重城里虽玉食。天涯吏役长纷纷，使君忧民惨容色。
就焙尝茶坐诸客，几回到口重咨嗟。嫩绿鲜芳出何力，
山中有酒亦有歌。乐营房户皆仙家，仙家十队酒百斛。
金丝宴馔随经过，使君是日忧思多。客亦无言征绮罗，
殷勤绕焙复长叹。官府例成期如何！吴民吴民莫憔悴，
使君作相期苏尔。
