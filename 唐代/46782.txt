庐山瀑布
唐代
张碧
谁将织女机头练，贴出青山碧云面。造化工夫不等闲，
剪破澄江凝一片。怪来洞口流呜咽，怕见三冬昼飞雪。
石镜无光相对愁，漫漫顶上沉秋月。争得阳乌照山北，
放出青天豁胸臆。黛花新染插天风，蓦吐中心烂银色。
五月六月暑云飞，阁门远看澄心机。参差碎碧落岩畔，
梅花乱摆当风散。
