冬至日寄小侄阿宜诗
唐代
杜牧
小侄名阿宜，未得三尺长。头圆筋骨紧，两眼明且光。
去年学官人，竹马绕四廊。指挥群儿辈，意气何坚刚。
今年始读书，下口三五行。随兄旦夕去，敛手整衣裳。
去岁冬至日，拜我立我旁。祝尔愿尔贵，仍且寿命长。
今年我江外，今日生一阳。忆尔不可见，祝尔倾一觞。
阳德比君子，初生甚微茫。排阴出九地，万物随开张。
一似小儿学，日就复月将。勤勤不自已，二十能文章。
仕宦至公相，致君作尧汤。我家公相家，剑佩尝丁当。
旧第开朱门，长安城中央。第中无一物，万卷书满堂。
家集二百编，上下驰皇王。多是抚州写，今来五纪强。
尚可与尔读，助尔为贤良。经书括根本，史书阅兴亡。
高摘屈宋艳，浓薰班马香。李杜泛浩浩，韩柳摩苍苍。
近者四君子，与古争强梁。愿尔一祝后，读书日日忙。
一日读十纸，一月读一箱。朝廷用文治，大开官职场。
愿尔出门去，取官如驱羊。吾兄苦好古，学问不可量。
昼居府中治，夜归书满床。后贵有金玉，必不为汝藏。
崔昭生崔芸，李兼生窟郎。堆钱一百屋，破散何披猖。
今虽未即死，饿冻几欲僵。参军与县尉，尘土惊劻勷。
一语不中治，笞箠身满疮。官罢得丝发，好买百树桑。
税钱未输足，得米不敢尝。愿尔闻我语，欢喜入心肠。
大明帝宫阙，杜曲我池塘。我若自潦倒，看汝争翱翔。
总语诸小道，此诗不可忘。
