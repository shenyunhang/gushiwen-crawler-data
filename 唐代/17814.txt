和李相公摄事南郊，览物兴怀，呈一二知旧
唐代
韩愈
灿灿辰角曙，亭亭寒露朝。川原共澄映，云日还浮飘。
上宰严祀事，清途振华镳。圆丘峻且坦，前对南山标。
村树黄复绿，中田稼何饶。顾瞻想岩谷，兴叹倦尘嚣。
惟彼颠瞑者，去公岂不辽。为仁朝自治，用静兵以销。
勿惮吐捉勤，可歌风雨调。圣贤相遇少，功德今宣昭。
