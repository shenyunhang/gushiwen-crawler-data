和东川杨慕巢尚书府中独坐感戚在怀见寄十四韵
唐代
白居易
我是知君者，君今意若何。穷通时不定，苦乐事相和。
东蜀欢殊渥，西江叹逝波。只缘荣贵极，翻使感伤多。
行断风惊雁，年侵日下坡。片心休惨戚，双鬓已蹉跎。
紫绶黄金印，青幢白玉珂。老将荣补贴，愁用道销磨。
外府饶杯酒，中堂有绮罗。应须引满饮，何不放狂歌。
锦水通巴峡，香山对洛河。将军驰铁马，少傅步铜驼。
深契怜松竹，高情忆薜萝。悬车年甚远，未敢故相过。
