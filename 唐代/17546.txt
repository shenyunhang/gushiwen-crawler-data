和杜中丞西禅院看花
唐代
杨巨源
一林堆锦映千灯，照眼牵情欲不胜。知倚晴明娇自足，
解将颜色醉相仍。好风轻引香烟入，甘露才和粉艳凝。
深处最怜莺蹂践，懒时先被蝶侵凌。对持真境应无取，
分付空门又未能。迎日似翻红烧断，临流疑映绮霞层。
幽含晚态怜丹桂，盛续春光识紫藤。每到花枝独惆怅，
山东惟有杜中丞。
