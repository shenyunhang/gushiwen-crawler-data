舟中苦热遣怀，奉呈阳中丞通简台省诸公
唐代
杜甫
愧为湖外客，看此戎马乱。中夜混黎氓，脱身亦奔窜。
平生方寸心，反掌帐下难。呜呼杀贤良，不叱白刃散。
吾非丈夫特，没齿埋冰炭。耻以风病辞，胡然泊湘岸。
入舟虽苦热，垢腻可溉灌。痛彼道边人，形骸改昏旦。
中丞连帅职，封内权得按。身当问罪先，县实诸侯半。
士卒既辑睦，启行促精悍。似闻上游兵，稍逼长沙馆。
怜好彼克修，天机自明断。南图卷云水，北拱戴霄汉。
美名光史臣，长策何壮观。驱驰数公子，咸愿同伐叛。
声节哀有馀，夫何激衰懦。偏裨表三上，卤莽同一贯。
始谋谁其间，回首增愤惋。宗英李端公，守职甚昭焕。
变通迫胁地，谋画焉得算。王室不肯微，凶徒略无惮。
此流须卒斩，神器资强干。扣寂豁烦襟，皇天照嗟叹。
