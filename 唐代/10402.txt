奉同郭给事汤东灵湫作（骊山温汤之东有龙湫）
唐代
杜甫
东山气鸿濛，宫殿居上头。君来必十月，树羽临九州。
阴火煮玉泉，喷薄涨岩幽。有时浴赤日，光抱空中楼。
阆风入辙迹，旷原延冥搜。沸天万乘动，观水百丈湫。
幽灵斯可佳，王命官属休。初闻龙用壮，擘石摧林丘。
中夜窟宅改，移因风雨秋。倒悬瑶池影，屈注苍江流。
味如甘露浆，挥弄滑且柔。翠旗澹偃蹇，云车纷少留。
箫鼓荡四溟，异香泱漭浮。鲛人献微绡，曾祝沈豪牛。
百祥奔盛明，古先莫能俦。坡陀金虾蟆，出见盖有由。
至尊顾之笑，王母不肯收。复归虚无底，化作长黄虬。
飘飘青琐郎，文彩珊瑚钩。浩歌渌水曲，清绝听者愁。
