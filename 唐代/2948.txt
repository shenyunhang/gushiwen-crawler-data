游陆浑南山自歇马岭到枫香林以诗代书答李舍人適
唐代
宋之问
晨登歇马岭，遥望伏牛山。孤出群峰首，熊熊元气间。
太和亦崔嵬，石扇横闪倏。细岑互攒倚，浮巘竞奔蹙。
白云遥入怀，青霭近可掬。徒寻灵异迹，周顾惬心目。
晨拂鸟路行，暮投人烟宿。粳稻远弥秀，栗芋秋新熟。
石髓非一岩，药苗乃万族。间关踏云雨，缭绕缘水木。
西见商山芝，南到楚乡竹。楚竹幽且深，半杂枫香林。
浩歌清潭曲，寄尔桃源心。
