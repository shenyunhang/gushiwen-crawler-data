和李校书新题乐府十二首。法曲
唐代
元稹
吾闻黄帝鼓清角，弭伏熊罴舞玄鹤。舜持干羽苗革心，
尧用咸池凤巢阁。大夏濩武皆象功，功多已讶玄功薄。
汉祖过沛亦有歌，秦王破阵非无作。作之宗庙见艰难，
作之军旅传糟粕。明皇度曲多新态，宛转侵淫易沉著。
赤白桃李取花名，霓裳羽衣号天落。雅弄虽云已变乱，
夷音未得相参错。自从胡骑起烟尘，毛毳腥膻满咸洛。
女为胡妇学胡妆，伎进胡音务胡乐。火凤声沉多咽绝，
春莺啭罢长萧索。胡音胡骑与胡妆，五十年来竞纷泊。
