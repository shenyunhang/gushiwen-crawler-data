杂怨（一作古乐府杂怨）
唐代
孟郊
忆人莫至悲，至悲空自衰。寄人莫剪衣，剪衣未必归。
朝为双蒂花，莫为四散飞。花落还绕树，游子不顾期。
夭桃花清晨，游女红粉新。夭桃花薄暮，游女红粉故。
树有百年花，人无一定颜。花送人老尽，人悲花自闲。
贫女镜不明，寒花日少容。暗蛩有虚织，短线无长缝。
浪水不可照，狂夫不可从。浪水多散影，狂夫多异踪。
持此一生薄，空成万恨浓。
