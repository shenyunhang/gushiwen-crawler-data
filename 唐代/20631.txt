和乐天赠吴丹
唐代
元稹
不识吴生面，久知吴生道。迹虽染世名，心本奉天老。
雌一守命门，回九填血脑。委气荣卫和，咽津颜色好。
传闻共甲子，衰隤尽枯槁。独有冰雪容，纤华夺鲜缟。
问人何能尔，吴实旷怀抱。弁冕徒挂身，身外非所宝。
伊予固童昧，希真亦云早。石坛玉晨尊，昼夜长自扫。
密印视丹田，游神梦三岛。万过黄庭经，一食青精稻。
冥搜方朔桃，结念安期枣。绿发幸未改，丹诚自能保。
行当摆尘缨，吴门事探讨。君为先此词，终期搴瑶草。
