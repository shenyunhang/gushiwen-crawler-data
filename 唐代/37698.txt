和李秀才边庭四时怨
唐代
卢汝弼
春风昨夜到榆关，故国烟花想已残。
少妇不知归不得，朝朝应上望夫山。
卢龙塞外草初肥，雁乳平芜晓不飞。
乡国近来音信断，至今犹自著寒衣。
八月霜飞柳半黄，蓬根吹断雁南翔。
陇头流水关山月，泣上龙堆望故乡。
朔风吹雪透刀瘢，饮马长城窟更寒。
半夜火来知有敌，一时齐保贺兰山。
