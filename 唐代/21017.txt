寄乐天二首
唐代
元稹
荣辱升沉影与身，世情谁是旧雷陈。唯应鲍叔犹怜我，
自保曾参不杀人。山入白楼沙苑暮，潮生沧海野塘春。
老逢佳景唯惆怅，两地各伤何限神。
论才赋命不相干，凤有文章雉有冠。羸骨欲销犹被刻，
疮痕未没又遭弹。剑头已折藏须盖，丁字虽刚屈莫难。
休学州前罗刹石，一生身敌海波澜。
