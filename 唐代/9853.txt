怀素上人草书歌
唐代
朱逵
几年出家通宿命，一朝却忆临池圣。转腕摧锋增崛崎，
秋毫茧纸常相随。衡阳客舍来相访，连饮百杯神转王。
忽闻风里度飞泉，纸落纷纷如跕鸢。形容脱略真如助，
心思周游在何处。笔下惟看激电流，字成只畏盘龙去。
怪状崩腾若转蓬，飞丝历乱如回风。长松老死倚云壁，
蹙浪相翻惊海鸿。于今年少尚如此，历睹远代无伦比。
妙绝当动鬼神泣，崔蔡幽魂更心死。
