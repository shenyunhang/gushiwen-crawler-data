奉和中书常舍人晚秋集贤院即事寄赠徐薛二侍御
唐代
独孤及
汉家金马署，帝座紫微郎。图籍凌群玉，歌诗冠柏梁。
阴阴万年树，肃肃五经堂。挥翰忘朝食，研精待夕阳。
晴空露盘迥，秋月琐窗凉。远兴生斑鬓，高情寄缥囊。
葳蕤双鸑鷟，夙昔并翱翔。汲冢同刊谬，蓬山共补亡。
差池摧羽翮，流落限江湘。禁省一分袂，昊天三雨霜。
石渠遗迹满，水国暮云长。早晚朝宣室，归时道路光。
