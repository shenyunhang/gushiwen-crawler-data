秋夕书怀呈戎州郎中
唐代
刘兼
素律初回枕簟凉，松风飘泊入华堂。谭鸡寂默纱窗静，
梦蝶萧条玉漏长。归去水云多阻隔，别来情绪足悲伤。
霜砧月笛休相引，只有离襟泪两行。
风送秋荷满鼻香，竹声敲玉近虚廊。梦回故国情方黯，
月过疏帘夜正凉。菱镜也知移艳态，锦书其奈隔年光。
鸾胶处处难寻觅，断尽相思寸寸肠。
