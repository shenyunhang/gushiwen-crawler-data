战城南
唐代
李白
去年战桑干源，今年战葱河道。洗兵条支海上波， 
放马天山雪中草。万里长征战，三军尽衰老。 
匈奴以杀戮为耕作，古来唯见白骨黄沙田。 
秦家筑城避胡处，汉家还有烽火然。烽火然不息， 
征战无已时。野战格斗死，败马号鸣向天悲。 
乌鸢啄人肠，衔飞上挂枯树枝。士卒涂草莽， 
将军空尔为。乃知兵者是凶器，圣人不得已而用之。
