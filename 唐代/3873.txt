比干墓
唐代
徐彦伯
大位天下宝，维贤国之镇。殷道微而在，受辛纂颓胤。
山鸣鬼又哭，地裂川亦震。媟黩皆佞谀，虔刘尽英隽。
孤卿帝叔父，特进贞而顺。玉床逾皓洁，铜柱方歊焮.
奉国历三朝，观窍明一瞬。季代猖狂主，蓄怒提白刃。
之子弥忠谠，愤然更勇进。抚膺誓陨越，知死故不吝。
已矣竟剖心，哲妇亦同殉。骊龙暴双骨，太岳摧孤仞。
周发次商郊，冤骸悲莫殣。锋剑剿遗孽，报复一何迅。
驻罕歌淑灵，命徒封旅榇。自尔衔幽酷，于嗟流景骏。
丘坟被宿莽，坛戺缘飞磷。贞观戒北征，维皇念忠信。
荒坟护草木，刻桷吹煨烬。代远恩更崇，身颓名益振。
帝词书乐石，国馔罗芳衅。伟哉烈士图，奇英千古徇。
