酬陆四十楚源春夜宿虎丘山对月寄梁四敬之兼见贻之作
唐代
权德舆
东风变蘅薄，时景日妍和。更想千峰夜，浩然幽意多。
蕙香袭闲趾，松露泫乔柯。潭影漾霞月，石床封薜萝。
夫君非岁时，已负青冥姿。龙虎一门盛，渊云四海推。
駸駸步騕褭，婉婉翥长离。悬圃尽琼树，家林轻桂枝。
声荣徒外奖，恬淡方自适。逸气凌颢清，仁祠访金碧。
芊眠瑶草秀，断续云窦滴。芳讯发幽缄，新诗比良觌。
故人石渠署，美价满中朝。落落杉松直，芬芬兰杜飘。
雄词鼓溟海，旷达豁烟霄。营道幸同术，论心皆后凋。
循环伐木咏，缅邈招隐情。惭兹拥肿才，爱彼潺湲清。
拘牵尚多故，梦想何由并。终结方外期，不待华发生。
