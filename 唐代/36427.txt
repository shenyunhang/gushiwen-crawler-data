感物二首
唐代
唐彦谦
騄骥初失群，亦自矜趫腾。俯仰岁时久，帖然困蚊蝇。
豪鲸逸其穴，尺水成沧溟。岂无鱼鳖交，望望为所憎。
物理有翕张，达人同废兴。幸无怵迫忧，聊复曲吾肱。
鱼目出泥沙，空村百金珍。豫章值拥辏，细细供蒸薪。
论材何必多，适用即能神。托交何必深，寡求永相亲。
鲍叔拙羁鲁，张生穷厄陈。茫然扳援际，岂意出风尘。
