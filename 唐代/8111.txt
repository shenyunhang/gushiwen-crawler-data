鲁郡尧祠送窦明府薄华还西京（时久病初起作）
唐代
李白
朝策犁眉騧，举鞭力不堪。强扶愁疾向何处，
角巾微服尧祠南。长杨扫地不见日，石门喷作金沙潭。
笑夸故人指绝境，山光水色青于蓝。庙中往往来击鼓，
尧本无心尔何苦。门前长跪双石人，有女如花日歌舞。
银鞍绣毂往复回，簸林蹶石鸣风雷。远烟空翠时明灭，
白鸥历乱长飞雪。红泥亭子赤阑干，碧流环转青锦湍。
深沉百丈洞海底，那知不有蛟龙蟠。
君不见绿珠潭水流东海，绿珠红粉沉光彩。
绿珠楼下花满园，今日曾无一枝在。昨夜秋声阊阖来，
洞庭木落骚人哀。遂将三五少年辈，登高远望形神开。
生前一笑轻九鼎，魏武何悲铜雀台。我歌白云倚窗牖，
尔闻其声但挥手。长风吹月度海来，遥劝仙人一杯酒。
酒中乐酣宵向分，举觞酹尧尧可闻。
何不令皋繇拥篲横八极，直上青天挥浮云。
高阳小饮真琐琐，山公酩酊何如我。竹林七子去道赊，
兰亭雄笔安足夸。尧祠笑杀五湖水，至今憔悴空荷花。
尔向西秦我东越，暂向瀛洲访金阙。蓝田太白若可期，
为余扫洒石上月。
