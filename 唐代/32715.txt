愤惋诗三首（一作刘禹锡诗，题作怀妓）
唐代
刘损
宝钗分股合无缘，鱼在深渊日在天。得意紫鸾休舞镜，
断踪青鸟罢衔笺。金杯倒覆难收水，玉轸倾欹懒续弦。
从此蘼芜山下过，只应将泪比黄泉。
鸾辞旧伴知何止，凤得新梧想称心。红粉尚存香幕幕，
白云将散信沈沈。已休磨琢投泥玉，懒更经营买笑金。
愿作山头似人石，丈夫衣上泪痕深。
旧尝游处遍寻看，睹物伤情死一般。买笑楼前花已谢，
画眉窗下月空残。云归巫峡音容断，路隔星河去住难。
莫道诗成无泪下，泪如泉滴亦须干。
