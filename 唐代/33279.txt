太湖诗。三宿神景宫
唐代
皮日休
古观岑且寂，幽人情自怡。一来包山下，三宿湖之湄。
况此深夏夕，不逢清月姿。玉泉浣衣后，金殿添香时。
客省高且敞，客床蟠复奇。石枕冷入脑，笋席寒侵肌。
气清寐不著，起坐临阶墀。松阴忽微照，独见萤火芝。
素鹤警微露，白莲明暗池。窗棂带乳藓，壁缝含云蕤。
闻磬走魍魉，见烛奔羁雌。沆瀣欲滴沥，芭蕉未离披。
五更山蝉响，醒发如吹篪。杉风忽然起，飘破步虚词。
道客巾屦样，上清朝礼仪。明发作此事，岂复甘趋驰。
