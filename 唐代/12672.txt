杂言无锡惠山寺流泉歌
唐代
皇甫冉
寺有泉兮泉在山，锵金鸣玉兮长潺潺。作潭镜兮澄寺内，
泛岩花兮到人间。土膏脉动知春早，隈隩阴深长苔草。
处处萦回石磴喧，朝朝盥漱山僧老。僧自老，松自新。
流活活，无冬春。任疏凿兮与汲引，若有意兮山中人。
偏依佛界通仙境，明灭玲珑媚林岭。宛如太室临九潭，
讵减天台望三井。我来结绶未经秋，已厌微官忆旧游。
且复迟回犹未去，此心只为灵泉留。
