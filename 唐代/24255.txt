题朱庆馀闲居四首
唐代
牟融
潇洒藏修处，琴书与画图。白丁门外远，俗子眼前无。
楚楚临轩竹，青青映水蒲。道人能爱静，诸事近清枯。
尽日衡门闭，苍苔一径新。客心非厌静，悟道不忧贫。
白屋悬尘榻，清樽忆故人。近来疏懒甚，诗债后吟身。
闲客幽栖处，潇然一草庐。路通元亮宅，门对子云居。
按剑心犹壮，琴书乐有馀。黄金都散尽，收得邺侯书。
寂寥荒馆下，投老欲何为。草色凝陈榻，书声出董帷。
闲云长作伴，归鹤独相随。才薄知无用，安贫不自危。
