唐侍御寄游道林岳麓二寺诗并沈中丞姚员外所和见征继作
唐代
刘禹锡
湘西古刹双蹲蹲，群峰朝拱如骏奔。青松步障深五里，
龙宫黯黯神为阍。高殿呀然压苍巘，俯瞰长江疑欲吞。
橘洲泛浮金实动，水郭缭绕朱楼鶱.语馀百响入天籁，
众奇引步轻翩翻。泉清石布博棋子，萝密鸟韵如簧言。
回廊架险高且曲，新径穿林明复昏。浅流忽浊山兽过，
古木半空天火痕。星使双飞出禁垣，元侯饯之游石门。
紫髯翼从红袖舞，竹风松雪香温黁.远持清琐照巫峡，
一戛惊断三声猿。灵山会中身不预，吟想峭绝愁精魂。
恨无黄金千万饼，布地买取为丘园。
