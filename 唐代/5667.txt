故西河郡杜太守挽歌三首
唐代
王维
天上去西征，云中护北平。生擒白马将，连破黑雕城。
忽见刍灵苦，徒闻竹使荣。空留左氏传，谁继卜商名。
返葬金符守，同归石窌妻。卷衣悲画翟，持翣待鸣鸡。
容卫都人惨，山川驷马嘶。犹闻陇上客，相对哭征西。
涂刍去国门，秘器出东园。太守留金印，夫人罢锦轩。
旌旗转衰木，箫鼓上寒原。坟树应西靡，长思魏阙恩。
