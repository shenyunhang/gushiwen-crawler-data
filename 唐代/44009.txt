寒月送玄士入天台
唐代
贯休
之子逍遥尘世薄，格淡于云语如鹤。相见唯谈海上山，
碧侧青斜冷相沓。芒鞋竹杖寒冻时，玉霄忽去非有期。
僮担赤笼密雪里，世人无人留得之。想入红霞路深邃，
孤峰纵啸仙飙起。星精聚观泣海鬼，月涌薄烟花点水。
送君丁宁有深旨，好寻佛窟游银地。雪眉衲僧皆正气，
伊昔贞白先生同此意。若得神圣之药，即莫忘远相寄。
