尚书新创敌楼二首
唐代
方干
下马政成无一事，应须胜地过朝昏。笙歌引出桃花洞，
罗绣拥来金谷园。十里水云吞半郭，九秋山月入千门。
常闻大厦堪栖息，燕雀心知不敢言。
异境永为欢乐地，歌钟夜夜复年年。平明旭日生床底，
薄暮残霞落酒边。虽向槛前窥下界，不知窗里是中天。
直须分付丹青手，画出旌幢绕谪仙。
