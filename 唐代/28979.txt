漫成五章
唐代
李商隐
沈宋裁辞矜变律，王杨落笔得良朋。
当时自谓宗师妙，今日惟观对属能。
李杜操持事略齐，三才万象共端倪。
集仙殿与金銮殿，可是苍蝇惑曙鸡。
生儿古有孙征虏，嫁女今无王右军。
借问琴书终一世，何如旗盖仰三分。
代北偏师衔使节，关中裨将建行台。
不妨常日饶轻薄，且喜临戎用草莱。
郭令素心非黩武，韩公本意在和戎。
两都耆旧偏垂泪，临老中原见朔风。
