相和歌辞。怨歌行
唐代
吴少微
城南有怨妇，含怨倚兰丛。自谓二八时，歌舞入汉宫，
皇恩弄幸玉堂中。绿陌黄花催夜酒，锦衣罗袂逐春风。
建章西宫焕若神，燕赵美女二千人。君王厌德不忘新，
况群艳冶纷来陈。是时别君不再见，三十三春长信殿。
长信重门昼掩关，清房晓帐幽且闲。绮窗虫网氛尘色，
文轩莺对桃李颜。天王贵宫不贮老，浩然泪陨今来还。
自怜转晚暮，试逐佳游芳草路。小腰丽女夺人奇，
金鞍少年曾不顾。归来谁为夫，请谢西家妇，
莫辞先醉解罗襦。
