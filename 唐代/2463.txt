八咏应制二首
唐代
上官仪
启重帷，重帷照文杏。翡翠藻轻花，流苏媚浮影。
瑶笙燕始归，金堂露初晞。风随少女至，虹共美人归。
罗荐已擘鸳鸯被，绮衣复有蒲萄带。残红艳粉映帘中，
戏蝶流莺聚窗外。洛滨春雪回，巫峡暮云来。
雪花飘玉辇，云光上璧台。共待新妆出，清歌送落梅。
入丛台，丛台裛春露。滴沥间深红，参差散轻素。
妆蝶惊复聚，黄鹂飞且顾。攀折殊未已，复值惊飞起。
送影舞衫前，飘香歌扇里。望望惜春晖，行行犹未归。
暂得佳游趣，更愁花鸟稀。
且学鸟声调凤管，方移花影入鸳机。
