滑中赠崔高士瑾
唐代
王季友1
夫子保药命，外身得无咎。日月不能老，化肠为筋否。
十年前见君，甲子过我寿。于何今相逢，华发在我后。
近而知其远，少见今白首。遥信蓬莱宫，不死世世有。
玄石采盈担，神方秘其肘。问家惟指云，爱气常言酒。
摄生固如此，履道当不朽。未能太玄同，愿亦天地久。
实腹以芝朮，贱形乃刍狗。自勉将勉余，良药在苦口。
