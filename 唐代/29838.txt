岁暮江轩寄卢端公
唐代
赵嘏
积水生高浪，长风自北时。万艘俱拥棹，上客独吟诗。
路以重湖阻，心将小谢期。渚云愁正断，江雁重惊悲。
笑忆游星子，歌寻罢贵池。梦来孤岛在，醉醒百忧随。
戍迥烟生晚，江寒鸟过迟。问山樵者对，经雨钓船移。
敢叹今留滞，犹胜曩别离。醉从陶令得，善必丈人知。
道蹇才何取，恩深剑不疑。此身同岸柳，只待变寒枝。
