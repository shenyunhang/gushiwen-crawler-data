和仆射牛相公寓言二首
唐代
刘禹锡
两度竿头立定夸，回眸举袖拂青霞。尽抛今日贵人样，
复振前朝名相家。御史定来休直宿，尚书依旧趁参衙。
具瞻尊重诚无敌，犹忆洛阳千树花。
心如止水鉴常明，见尽人间万物情。雕鹗腾空犹逞俊，
骅骝啮足自无惊。时来未觉权为祟，贵了方知退是荣。
只恐重重世缘在，事须三度副苍生。
