逼仄行，赠毕曜（一作bX々行，一作赠毕四曜）
唐代
杜甫
逼仄何逼仄，我居巷南子巷北。可恨邻里间，
十日不一见颜色。自从官马送还官，行路难行涩如棘。
我贫无乘非无足，昔者相过今不得。实不是爱微躯，
又非关足无力。徒步翻愁官长怒，此心炯炯君应识。
晓来急雨春风颠，睡美不闻钟鼓传。东家蹇驴许借我，
泥滑不敢骑朝天。已令请急会通籍，男儿信命绝可怜。
焉能终日心拳拳，忆君诵诗神凛然。辛夷始花亦已落，
况我与子非壮年。街头酒价常苦贵，方外酒徒稀醉眠。
速宜相就饮一斗，恰有三百青铜钱。
