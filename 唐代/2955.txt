玩郡斋海榴
唐代
宋之问
泽国韶气早，开帘延霁天。野禽宵未啭，山蜚昼仍眠。
目兹海榴发，列映岩楹前。熠爚御风静，葳蕤含景鲜。
清晨绿堪佩，亭午丹欲然。昔忝金闺籍，尝见玉池莲。
未若宗族地，更逢荣耀全。南金虽自贵，贺赏讵能迁。
抚躬万里绝，岂染一朝妍。徒缘滞遐郡，常是惜流年。
越俗鄙章甫，扪心空自怜。
