闲卧有所思二首
唐代
白居易
向夕搴帘卧枕琴，微凉入户起开襟。偶因明月清风夜，
忽想迁臣逐客心。何处投荒初恐惧，谁人绕泽正悲吟。
始知洛下分司坐，一日安闲直万金。
权门要路是身灾，散地闲居少祸胎。今日怜君岭南去，
当时笑我洛中来。虫全性命缘无毒，木尽天年为不才。
大抵吉凶多自致，李斯一去二疏回。
