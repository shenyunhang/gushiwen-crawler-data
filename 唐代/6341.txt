缑氏尉沈兴宗置酒南溪留赠
唐代
王昌龄
林色与溪古，深篁引幽翠。山尊在渔舟，棹月情已醉。
始穷清源口，壑绝人境异。春泉滴空崖，萌草拆阴地。
久之风榛寂，远闻樵声至。海雁时独飞，永然沧洲意。
古时青冥客，灭迹沦一尉。吾子踌躇心，岂其纷埃事。
缑峰信所克，济北余乃遂。齐物意已会，息肩理犹未。
卷舒形性表，脱略贤哲议。仲月期角巾，饭僧嵩阳寺。
