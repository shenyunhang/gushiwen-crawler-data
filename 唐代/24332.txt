北原情三首
唐代
刘言史
错莫天色愁，挽歌出重闉。谁家白网车，送客入幽尘。
铭旌下官道，葬舆去辚辚。萧条黄蒿中，奠酒花翠新。
米雪晚霏微，墓成悄无人。乌鸢下空地，烟火残荒榛。
生人更多苦，入户事盈身。营营日易深，却到不得频。
寂寥孤隧头，草绿棠梨春。
洛阳城北山，古今葬冥客。聚骨朽成泥，此山土多白。
近来送葬人，亦去闻归声。岂能车轮疾，渐是墓侵城。
城中人不绝，哀挽相次行。莫非北邙后，重向洛城生。
卜地起孤坟，全家送葬去。归来却到时，不复重知处。
叠叠葬相续，土乾草已绿。列纸泻壶浆，空向春云哭。
