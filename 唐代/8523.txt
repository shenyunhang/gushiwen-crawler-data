自溧水道哭王炎三首
唐代
李白
白杨双行行，白马悲路傍。晨兴见晓月，更似发云阳。
溧水通吴关，逝川去未央。故人万化尽，闭骨茅山冈。
天上坠玉棺，泉中掩龙章。名飞日月上，义与风云翔。
逸气竟莫展，英图俄夭伤。楚国一老人，来嗟龚胜亡。
有言不可道，雪泣忆兰芳。
王公希代宝，弃世一何早。吊死不及哀，殡宫已秋草。
悲来欲脱剑，挂向何枝好。哭向茅山虽未摧，
一生泪尽丹阳道。
王家碧瑶树，一树忽先摧。海内故人泣，天涯吊鹤来。
未成霖雨用，先失济川材。一罢广陵散，鸣琴更不开。
