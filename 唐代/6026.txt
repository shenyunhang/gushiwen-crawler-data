送王道士还山
唐代
李颀
嵩阳道士餐柏实，居处三花对石室。心穷伏火阳精丹，
口诵淮王万毕术。自言神诀不可求，我师闻之玄圃游。
出入彤庭佩金印，承恩赫赫如王侯。双峰树下曾受业，
应传肘后长生法。吾闻仙地多后身，安知不是具茨人。
玉膏清泠瀑泉水，白云溪中日方此。后今不见数十年，
鬓发颜容只如是。先生舍我欲何归，竹杖黄裳登翠微。
当有岩前白蝙蝠，迎君日暮双来飞。
