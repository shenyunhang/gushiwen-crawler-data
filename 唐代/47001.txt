奉和郎中游仙山四瀑泉兼寄李吏部包秘监赵婺州齐处州
唐代
戴公怀
今日永嘉守，复追山水游。因寻莽苍野，遂得轩辕丘。
访古事难究，览新情屡周。溪垂绿筱暗，岩度白云幽。
过石奇不尽，出林香更浮。凭高拥虎节，搏险窥龙湫。
淙潈泻三四，奔腾千万秋。寒惊殷雷动，暑骇繁霜流。
沫溅群鸟外，光摇数峰头。丛崖散滴沥，近谷藏飕飗.
况此特形胜，自馀非等俦。灵光掩五岳，仙气均十洲。
书以谢群彦，永将叙徽猷。当思共攀陟，东南看斗牛。
