酬成少尹骆谷行见呈
唐代
岑参
闻君行路难，惆怅临长衢。岂不惮险艰，王程剩相拘。
忆昨蓬莱宫，新授刺史符。明主仍赐衣，价直千万馀。
何幸承命日，得与夫子俱。携手出华省，连镳赴长途。
五马当路嘶，按节投蜀都。千崖信萦折，一径何盘纡。
层冰滑征轮，密竹碍隼旟。深林迷昏旦，栈道凌空虚。
飞雪缩马毛，烈风擘我肤。峰攒望天小，亭午见日初。
夜宿月近人，朝行云满车。泉浇石罅坼，火入松心枯。
亚尹同心者，风流贤大夫。荣禄上及亲，之官随板舆。
高价振台阁，清词出应徐。成都春酒香，且用俸钱沽。
浮名何足道，海上堪乘桴。
