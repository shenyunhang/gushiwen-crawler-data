游峡山寺
唐代
杨衡
结构天南畔，胜绝固难俦。幸蒙时所漏，遂得恣闲游。
路石荫松盖，槛藤维鹤舟。雨霁花木润，风和景气柔。
宝殿敞丹扉，灵幡垂绛旒。照曜芙蓉壶，金人居上头。
翔禽拂危刹，落日避层楼。端溪弥漫驶，曲涧潺湲流。
高居何重沓，登览自夷犹。烟霞无隐态，岩洞讵遗幽。
奔驷非久耀，驰波肯暂留。会从香火缘，灭迹此山丘。
