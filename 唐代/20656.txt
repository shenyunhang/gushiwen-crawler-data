酬乐天赴江州路上见寄三首
唐代
元稹
昔在京城心，今在吴楚末。千山道路险，万里音尘阔。
天上参与商，地上胡与越。终天升沉异，满地网罗设。
心有无眹环，肠有无绳结。有结解不开，有环寻不歇。
山岳移可尽，江海塞可绝。离恨若空虚，穷年思不彻。
生莫强相同，相同会相别。
襄阳大堤绕，我向堤前住。烛随花艳来，骑送朝云去。
万竿高庙竹，三月徐亭树。我昔忆君时，君今怀我处。
有身有离别，无地无岐路。风尘同古今，人世劳新故。
人亦有相爱，我尔殊众人。朝朝宁不食，日日愿见君。
一日不得见，愁肠坐氛氲。如何远相失，各作万里云。
云高风苦多，会合难遽因。天上犹有碍，何况地上身。
