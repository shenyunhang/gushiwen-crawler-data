冬宵家会饯李郎司兵赴同州
唐代
岑参
急管杂青丝，玉瓶金屈卮。寒天高堂夜，扑地飞雪时。
贺君关西掾，新绶腰下垂。白面皇家郎，逸翮青云姿。
明旦之官去，他辰良会稀。惜别冬夜短，务欢杯行迟。
季女犹自小，老夫未令归。且看匹马行，不得鸣凤飞。
昔岁到冯翊，人烟接京师。曾上月楼头，遥见西岳祠。
沙苑逼官舍，莲峰压城池。多暇或自公，读书复弹棋。
州县信徒劳，云霄亦可期。应须力为政，聊慰此相思。
