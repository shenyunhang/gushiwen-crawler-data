惆怅诗十二首
唐代
王涣
八蚕薄絮鸳鸯绮，半夜佳期并枕眠。
钟动红娘唤归去，对人匀泪拾金钿。
李夫人病已经秋，汉武看来不举头。
得所浓华销歇尽，楚魂湘血一生休。
谢家池馆花笼月，萧寺房廊竹飐风。
夜半酒醒凭槛立，所思多在别离中。
隋师战舰欲亡陈，国破应难保此身。
诀别徐郎泪如雨，镜鸾分后属何人。
七夕琼筵随事陈，兼花连蒂共伤神。
蜀王殿里三更月，不见骊山私语人。
夜寒春病不胜怀，玉瘦花啼万事乖。
薄幸檀郎断芳信，惊嗟犹梦合欢鞋。
呜咽离声管吹秋，妾身今日为君休。
齐奴不说平生事，忍看花枝谢玉楼。
青丝一绺堕云鬟，金剪刀鸣不忍看。
持谢君王寄幽怨，可能从此住人间。
陈宫兴废事难期，三阁空馀绿草基。
狎客沦亡丽华死，他年江令独来时。
晨肇重来路已迷，碧桃花谢武陵溪。
仙山目断无寻处，流水潺湲日渐西。
少卿降北子卿还，朔野离觞惨别颜。
却到茂陵唯一恸，节毛零落鬓毛斑。
梦里分明入汉宫，觉来灯背锦屏空。
紫台月落关山晓，肠断君恩信画工。
