郑樱桃歌
唐代
李颀
石季龙，僭天禄，擅雄豪，美人姓郑名樱桃。
樱桃美颜香且泽，娥娥侍寝专宫掖。后庭卷衣三万人，
翠眉清镜不得亲。宫军女骑一千匹，繁花照耀漳河春。
织成花映红纶巾，红旗掣曳卤簿新。鸣鼙走马接飞鸟，
铜驮瑟瑟随去尘。凤阳重门如意馆，百尺金梯倚银汉。
自言富贵不可量，女为公主男为王。赤花双簟珊瑚床，
盘龙斗帐琥珀光。淫昏伪位神所恶，灭石者陵终不悟。
邺城苍苍白露微，世事翻覆黄云飞。
