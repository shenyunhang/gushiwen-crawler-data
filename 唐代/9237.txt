敬酬杜华淇上见赠，兼呈熊曜
唐代
岑参
杜侯实才子，盛名不可及。只曾效一官，今已年四十。
是君同时者，已有尚书郎。怜君独未遇，淹泊在他乡。
我从京师来，到此喜相见。共论穷途事，不觉泪满面。
忆昨癸未岁，吾兄自江东。得君江湖诗，骨气凌谢公。
熊生尉淇上，开馆常待客。喜我二人来，欢笑朝复夕。
县楼压春岸，戴胜鸣花枝。吾徒在舟中，纵酒兼弹棋。
三月犹未还，寒愁满春草。赖蒙瑶华赠，讽咏慰怀抱。
