病中赠张十八
唐代
韩愈
中虚得暴下，避冷卧北窗。不蹋晓鼓朝，安眠听逢逢。
籍也处闾里，抱能未施邦。文章自娱戏，金石日击撞。
龙文百斛鼎，笔力可独扛。谈舌久不掉，非君亮谁双。
扶几导之言，曲节初摐摐。半途喜开凿，派别失大江。
吾欲盈其气，不令见麾幢。牛羊满田野，解旆束空杠。
倾尊与斟酌，四壁堆罂缸。玄帷隔雪风，照炉钉明釭.
夜阑纵捭阖，哆口疏眉厖。势侔高阳翁，坐约齐横降。
连日挟所有，形躯顿胮肛。将归乃徐谓，子言得无哤.
回军与角逐，斫树收穷庞。雌声吐款要，酒壶缀羊腔。
君乃昆仑渠，籍乃岭头泷。譬如蚁蛭微，讵可陵崆uu.
幸愿终赐之，斩拔枿与桩。从此识归处，东流水淙淙。
