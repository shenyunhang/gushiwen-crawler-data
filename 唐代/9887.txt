奉和常阁老晚秋集贤院即事，寄赠徐、薛二侍郎
唐代
包佶
秘殿掖垣西，书楼苑树齐。秋烟凝缥帙，晓色上璇题。
门接承明近，池连太液低。疏钟文马驻，繁叶彩禽栖。
职美纶将綍，荣深组及珪。九霄偏眷顾，三事早提携。
对案临青玉，窥书捧紫泥。始欢新遇重，还惜旧游暌。
左宦登吴岫，分家渡越溪。赋中频叹鵩，卜处几听鸡。
望阙应多恋，临津不用迷。柏梁思和曲，朝夕候金闺。
