仁和里杂叙皇甫湜（湜新尉陆浑）
唐代
李贺
大人乞马癯乃寒，宗人贷宅荒厥垣。横庭鼠径空土涩，
出篱大枣垂朱残。安定美人截黄绶，脱落缨裾瞑朝酒。
还家白笔未上头，使我清声落人后。枉辱称知犯君眼，
排引才升强縆断。洛风送马入长关，阖扇未开逢猰犬。
那知坚都相草草，客枕幽单看春老。归来骨薄面无膏，
疫气冲头鬓茎少。欲雕小说干天官，宗孙不调为谁怜。
明朝下元复西道，崆峒叙别长如天。
