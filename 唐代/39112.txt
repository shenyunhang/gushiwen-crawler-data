荔枝二首
唐代
徐夤
朱弹星丸粲日光，绿琼枝散小香囊。龙绡壳绽红纹粟，
鱼目珠涵白膜浆。梅熟已过南岭雨，橘酸空待洞庭霜。
蛮山蹋晓和烟摘，拜捧金盘奉越王。
日日熏风卷瘴烟，南园珍果荔枝先。灵鸦啄破琼津滴，
宝器盛来蚌腹圆。锦里只闻销醉客，蕊宫惟合赠神仙。
何人刺出猩猩血，深染罗纹遍壳鲜。
