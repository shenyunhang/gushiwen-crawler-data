登蒲涧寺后二岩三首
唐代
李群玉
五仙骑五羊，何代降兹乡。涧有尧年韭，山馀禹日粮。
楼台笼海色，草树发天香。浩啸波光里，浮溟兴甚长。
行尽崎岖路，惊从汗漫游。青天豁眼快，碧海醒心秋。
便欲寻河汉，因之犯斗牛。九霄身自致，何必遇浮丘。
南溟吞越绝，极望碧鸿濛。龙渡潮声里，雷喧雨气中。
赵佗丘垄灭，马援鼓鼙空。遐想鱼鹏化，开襟九万风。
