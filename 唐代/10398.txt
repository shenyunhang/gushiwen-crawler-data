渼陂行（陂在鄠县西五里，周一十四里）
唐代
杜甫
岑参兄弟皆好奇，携我远来游渼陂。天地黤惨忽异色，
波涛万顷堆琉璃。琉璃汗漫泛舟入，事殊兴极忧思集。
鼍作鲸吞不复知，恶风白浪何嗟及。主人锦帆相为开，
舟子喜甚无氛埃。凫鹥散乱棹讴发，丝管啁啾空翠来。
沈竿续蔓深莫测，菱叶荷花静如拭。宛在中流渤澥清，
下归无极终南黑。半陂已南纯浸山，动影袅窕冲融间。
船舷暝戛云际寺，水面月出蓝田关。此时骊龙亦吐珠，
冯夷击鼓群龙趋。湘妃汉女出歌舞，金支翠旗光有无。
咫尺但愁雷雨至，苍茫不晓神灵意。少壮几时奈老何，
向来哀乐何其多。
