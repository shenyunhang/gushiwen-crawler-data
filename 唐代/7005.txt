夜宴洛阳程九主簿宅送杨三山人往天台寻智者禅师隐居
唐代
刘长卿
东林问逋客，何处栖幽偏。满腹万馀卷，息机三十年。
志图良已久，鬓发空苍然。调啸寄疏旷，形骸如弃捐。
本家关西族，别业嵩阳田。云卧能独往，山栖幸周旋。
垂竿不在鱼，卖药不为钱。藜杖闲倚壁，松花常醉眠。
顷辞青溪隐，来访赤县仙。南亩自甘贱，中朝唯爱贤。
仍空世谛法，远结天台缘。魏阙从此去，沧洲知所便。
主人琼枝秀，宠别瑶华篇。落日扫尘榻，春风吹客船。
此行颇自适，物外谁能牵。弄棹白蘋里，挂帆飞鸟边。
落潮见孤屿，彻底观澄涟。雁过湖上月，猿声峰际天。
群峰趋海峤，千里黛相连。遥倚赤城上，曈曈初日圆。
昔闻智公隐，此地常安禅。千载已如梦，一灯今尚传。
云龛闭遗影，石窟无人烟。古寺暗乔木，春崖鸣细泉。
流尘既寂寞，缅想增婵娟。山鸟怨庭树，门人思步莲。
夷犹怀永路，怅望临清川。渔人来梦里，沙鸥飞眼前。
独游岂易惬，群动多相缠。羡尔五湖夜，往来闲扣舷。
