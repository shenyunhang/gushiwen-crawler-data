奉和张仆射朝天行
唐代
权德舆
元侯重寄贞师律，三郡四封今静谧。丹毂常思阙下来，
紫泥忽自天中出。军装喜气倍趋程，千骑鸣珂入凤城。
周王致理称申甫，今日贤臣见明主。拜恩稽首纷无已，
凝旒前席皇情喜。逢时自是山出云，献可还同石投水。
昔岁褒衣梁甫吟，当时已有致君心。专城一鼓妖氛静，
拥旆十年天泽深。日日披诚奉昌运，王人织路传清问。
仙酝尝分玉斝浓，御闲更辍金羁骏。元正前殿朝君臣，
一人负扆百福新。宫悬彩仗俨然合，瑞气炉烟相与春。
万年枝上东风早，珮玉晨趋光景好。涂山已见首诸侯，
麟阁终当画元老。温室沈沈漏刻移，退朝宾侣每相随。
雄词乐职波涛阔，旷度交欢云雾披。自古全才贵文武，
懦夫只解冠章甫。见公抽匣百炼光，试欲磨铅谅无助。
