同吕判官从哥舒大夫破洪济城回登积石军多福七级浮图
唐代
高适
塞口连浊河，辕门对山寺。宁知鞍马上，独有登临事。
七级凌太清，千崖列苍翠。飘飘方寓目，想像见深意。
高兴殊未平，凉风飒然至。拔城阵云合，转旆胡星坠。
大将何英灵，官军动天地。君怀生羽翼，本欲附骐骥。
款段苦不前，青冥信难致。一歌阳春后，三叹终自愧。
