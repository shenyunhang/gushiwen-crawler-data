祝风三十二韵
唐代
吴融
我有二顷田，长洲东百里。环涂为之区，积葑相连纚.
松江流其旁，春夏多苦水。堤防苟不时，泛滥即无已。
粤余病眠久，而复家无峙。田峻不胜荒，农功皆废弛。
他稼已如云，我田方欲莳。四际上通波，兼之葭与苇。
是时立秋后，烟露浩凄矣。虽然遣毕功，萎约都无几。
如何海上风，连日从空起。似欲驱沧溟，来沃具区里。
噫嘻尔风师，吴中多豪士。囷仓过九年，一粒惜如死。
籴贱兼粜贵，凶年翻大喜。只是疲羸苦，才饥须易子。
余仍轗轲者，进趋年二纪。秋不安一食，春不闲一晷。
肠回为多别，骨瘦因积毁。咳唾莫逢人，揶揄空睹鬼。
中又值干戈，遑遑常转徙。故隐茅山西，今来笠泽涘。
荒者不复寻，葺者还有以。将正陶令巾，又盖姜肱被。
不敢务有馀，有馀必骄鄙。所期免假匄，假匄多惭耻。
骄鄙既不生，惭耻更能弭。自可致逍遥，无妨阅经史。
吁余将四十，满望只如此。干泽尚多难，学稼兹复尔。
穷达虽系命，祸福生所履。天不饥死余，飘风当自止。
