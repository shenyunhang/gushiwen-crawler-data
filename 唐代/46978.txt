储潭庙（大历三年戊申岁）
唐代
裴谞
江水上源急如箭，潭北转急令目眩。中间十里澄漫漫，
龙蛇若见若不见。老农老圃望天语，储潭之神可致雨。
质明斋服躬往奠，牢醴丰洁精诚举。女巫纷纷堂下儛，
色似授兮意似与。云在山兮风在林，风云忽起潭更深。
气霾祠宇连江阴，朝日不复照翠岑。回溪口兮棹清流，
好风带雨送到州。吏人雨立喜再拜，神兮灵兮如献酬。
城上楼兮危架空，登四望兮暗濛濛。不知兮千万里，
惠泽愿兮与之同。我有言兮报匪徐，车骑复往礼如初。
高垣墉兮大其门，洒扫丹雘壮神居。使过庙者之加敬，
酒食货财而有馀。神兮灵，神兮灵。匪享慢，享克诚。
