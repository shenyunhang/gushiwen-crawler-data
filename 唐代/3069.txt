入泷州江
唐代
宋之问
孤舟泛盈盈，江流日纵横。夜杂蛟螭寝，晨披瘴疠行。
潭蒸水沫起，山热火云生。猿躩时能啸，鸢飞莫敢鸣。
海穷南徼尽，乡远北魂惊。泣向文身国，悲看凿齿氓。
地偏多育蛊，风恶好相鲸。余本岩栖客，悠哉慕玉京。
厚恩尝愿答，薄宦不祈成。违隐乖求志，披荒为近名。
镜愁玄发改，心负紫芝荣。运启中兴历，时逢外域清。
只应保忠信，延促付神明。
