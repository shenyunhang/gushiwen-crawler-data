赠赵侍御
唐代
张说
禄放迹异端，偏荒事同蹇。苟忘风波累，俱会云壑践。
险式压西湖，侨庐对南岘。夜楼江月入，朝幌山云卷。
山势远涛连，江途斜汉转。坐啸予多暇，行吟子独善。
并辔躧郊郭，方舟玩游演。虚声万籁分，水色千里辨。
不知岸阴谢，再见春露泫。绿壤发欣颜，华年助虫篆。
上世时难接，古人情可选。泊渚烦为媒，多才怨成褊。
长沙鵩作赋，任道可知浅。请从三已心，荣辱两都遣。
