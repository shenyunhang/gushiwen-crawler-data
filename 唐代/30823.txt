喷玉泉冥会诗八首。四丈夫同赋
唐代
李玖
鸟啼莺语思何穷，一世荣华一梦中。李固有冤藏蠹简，
邓攸无子续清风。文章高韵传流水，丝管遗音托草虫。
春月不知人事改，闲垂光影照洿宫。
桃蹊李径尽荒凉，访旧寻新益自伤。虽有衣衾藏李固，
终无表疏雪王章。羁魂尚觉霜风冷，朽骨徒惊月桂香。
天爵竟为人爵误，谁能高叫问苍苍。
落花寂寂草绵绵，云影山光尽宛然。坏室基摧新石鼠，
潴宫水引故山泉。青云自致惭天爵，白首同归感昔贤。
惆怅林间中夜月，孤光曾照读书筵。
新荆棘路旧衡门，又驻高车会一尊。寒骨未沾新雨露，
春风不长败兰荪。丹诚岂分埋幽壤，白日终希照覆盆。
珍重昔年金谷友，共来泉际话幽魂。
