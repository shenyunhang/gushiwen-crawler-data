初出京邑有怀旧林
唐代
卢僎
赋生期独得，素业守微班。外忝文学知，鸿渐鹓鹭间。
内倾水木趣，筑室依近山。晨趋天日晏，夕卧江海闲。
松风生坐隅，仙禽舞亭湾。曙云林下客，霁月池上颜。
虽曰坐郊园，静默非人寰。时步苍龙阙，宁异白云关。
语济岂时顾，默善忘世攀。世网余何触，天涯谪南蛮。
回首思洛阳，喟然悲贞艰。旧林日夜远，孤云何时还。
