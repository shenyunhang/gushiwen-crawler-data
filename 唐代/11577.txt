送卢十四弟侍御护韦尚书灵榇归上都二十韵
唐代
杜甫
素幕渡江远，朱幡登陆微。悲鸣驷马顾，失涕万人挥。
参佐哭辞毕，门阑谁送归。从公伏事久，之子俊才稀。
长路更执绋，此心犹倒衣。感恩义不小，怀旧礼无违。
墓待龙骧诏，台迎獬豸威。深衷见士则，雅论在兵机。
戎狄乘妖气，尘沙落禁闱。往年朝谒断，他日扫除非。
但促铜壶箭，休添玉帐旂。动询黄阁老，肯虑白登围。
万姓疮痍合，群凶嗜欲肥。刺规多谏诤，端拱自光辉。
俭约前王体，风流后代希。对扬期特达，衰朽再芳菲。
空里愁书字，山中疾采薇。拨杯要忽罢，抱被宿何依。
眼冷看征盖，儿扶立钓矶。清霜洞庭叶，故就别时飞。
