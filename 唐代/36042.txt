旅舍书怀寄所知二首（后首一作汉东秋思）
唐代
罗隐
思量前事不堪寻，牢落馀情满素琴。四海岂无腾跃路，
一家长有别离心。道从汩没甘雌伏，迹恐因循更陆沈。
寂寞谁应吊空馆，异乡时节独沾襟。
簟卷两床琴瑟秋，暂凭前计奈相尤。尘飘马尾甘蓬转，
酒忆江边有梦留。隋帝旧祠虽寂寞，楚妃清唱亦风流。
可怜别恨无人见，独背残阳下寺楼。
