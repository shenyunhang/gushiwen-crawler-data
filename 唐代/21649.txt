寄微之三首
唐代
白居易
江州望通州，天涯与地末。有山万丈高，有江千里阔。
间之以云雾，飞鸟不可越。谁知千古险，为我二人设。
通州君初到，郁郁愁如结。江州我方去，迢迢行未歇。
道路日乖隔，音信日断绝。因风欲寄语，地远声不彻。
生当复相逢，死当从此别。
君游襄阳日，我在长安住。今君在通州，我过襄阳去。
襄阳九里郭，楼堞连云树。顾此稍依依，是君旧游处。
苍茫兼葭水，中有浔阳路。此去更相思，江西少亲故。
去国日已远，喜逢物似人。如何含此意，江上坐思君。
有如河岳气，相合方氛氲。狂风吹中绝，两处成孤云。
风回终有时，云合岂无因。努力各自爱，穷通我尔身。
