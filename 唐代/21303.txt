秦吉了－哀冤民也
唐代
白居易
秦吉了，出南中，彩毛青黑花颈红。耳聪心慧舌端巧，
鸟语人言无不通。昨日长爪鸢，今朝大觜乌。
鸢捎乳燕一窠覆，乌啄母鸡双眼枯。鸡号堕地燕惊去，
然后拾卵攫其雏。岂无雕与鹗，嗉中肉饱不肯搏。
亦有鸾鹤群，闲立高飏如不闻。秦吉了，人云尔是能言鸟，
岂不见鸡燕之冤苦。吾闻凤凰百鸟主，
尔竟不为凤凰之前致一言，安用噪噪闲言语。
