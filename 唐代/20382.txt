恼公
唐代
李贺
宋玉愁空断，娇饶粉自红。歌声春草露，门掩杏花丛。
注口樱桃小，添眉桂叶浓。晓奁妆秀靥，夜帐减香筒。
钿镜飞孤鹊，江图画水葓。陂陀梳碧凤，腰袅带金虫。
杜若含清露，河蒲聚紫茸。月分蛾黛破，花合靥朱融。
发重疑盘雾，腰轻乍倚风。密书题豆蔻，隐语笑芙蓉。
莫锁茱萸匣，休开翡翠笼。弄珠惊汉燕，烧蜜引胡蜂。
醉缬抛红网，单罗挂绿蒙。数钱教姹女，买药问巴賨.
匀脸安斜雁，移灯想梦熊。肠攒非束竹，胘急是张弓。
晚树迷新蝶，残霓忆断虹。古时填渤澥，今日凿崆峒。
绣沓褰长幔，罗裙结短封。心摇如舞鹤，骨出似飞龙。
井槛淋清漆，门铺缀白铜。隈花开兔径，向壁印狐踪。
玳瑁钉帘薄，琉璃叠扇烘。象床缘素柏，瑶席卷香葱。
细管吟朝幌，芳醪落夜枫。宜男生楚巷，栀子发金墉。
龟甲开屏涩，鹅毛渗墨浓。黄庭留卫瓘，绿树养韩冯。
鸡唱星悬柳，鸦啼露滴桐。黄娥初出座，宠妹始相从。
蜡泪垂兰烬，秋芜扫绮栊。吹笙翻旧引，沽酒待新丰。
短珮愁填粟，长弦怨削菘。曲池眠乳鸭，小阁睡娃僮。
褥缝篸双线，钩绦辫五总。蜀烟飞重锦，峡雨溅轻容。
拂镜羞温峤，薰衣避贾充。鱼生玉藕下，人在石莲中。
含水弯蛾翠，登楼选马騣.使君居曲陌，园令住临邛。
桂火流苏暖，金炉细炷通。春迟王子态，莺啭谢娘慵。
玉漏三星曙，铜街五马逢。犀株防胆怯，银液镇心忪。
跳脱看年命，琵琶道吉凶。王时应七夕，夫位在三宫。
无力涂云母，多方带药翁。符因青鸟送，囊用绛纱缝。
汉苑寻官柳，河桥阂禁钟。月明中妇觉，应笑画堂空。
