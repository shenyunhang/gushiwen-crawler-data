惜别行送刘仆射判官（仆射乃其主将刘乃仆射之判官也）
唐代
杜甫
闻道南行市骏马，不限匹数军中须。襄阳幕府天下异，
主将俭省忧艰虞。只收壮健胜铁甲，岂因格斗求龙驹。
而今西北自反胡，骐驎荡尽一匹无。龙媒真种在帝都，
子孙永落西南隅。向非戎事备征伐，君肯辛苦越江湖。
江湖凡马多憔悴，衣冠往往乘蹇驴。梁公富贵于身疏，
号令明白人安居。俸钱时散士子尽，府库不为骄豪虚。
以兹报主寸心赤，气却西戎回北狄。罗网群马籍马多，
气在驱驰出金帛。刘侯奉使光推择，滔滔才略沧溟窄。
杜陵老翁秋系船，扶病相识长沙驿。强梳白发提胡卢，
手把菊花路旁摘。九州兵革浩茫茫，三叹聚散临重阳。
当杯对客忍流涕，君不觉老夫神内伤。
