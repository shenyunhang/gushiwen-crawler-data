郊庙歌辞。武后大享昊天乐章
唐代
佚名
大阴凝至化，真耀蕴轩仪。德迈娥台敞，仁高姒幄披。
扪天遂启极，梦日乃升曦。
瞻紫极，望玄穹。翘至恳，罄深衷。
听虽远，诚必通。垂厚泽，降云宫。
乾仪混成冲邃，天道下济高明。闓阳晨披紫阙，
太一晓降黄庭。圆坛敢申昭报，方璧冀展虔情。
丹襟式敷衷恳，玄鉴庶察微诚。
巍巍睿业广，赫赫圣基隆。菲德承先顾，祯符萃眇躬。
铭开武岩侧，图荐洛川中。微诚讵幽感，景命忽昭融。
有怀惭紫极，无以谢玄穹。
朝坛雾卷，曙岭烟沉。爰设筐币，式表诚心。
筵辉丽璧，乐畅和音。仰惟灵鉴，俯察翘襟。
昭昭上帝，穆穆下临。礼崇备物，乐奏锵金。
兰羞委荐，桂醑盈斟。敢希明德，聿罄庄心。
樽浮九酝，礼备三周。陈诚菲奠，契福神猷。
奠璧郊坛昭大礼，锵金拊石表虔诚。
始奏承云娱帝赏，复歌调露畅韶英。
荷恩承顾托，执契恭临抚。庙略静边荒，天兵耀神武。
有截资先化，无为遵旧矩。祯符降昊穹，大业光寰宇。
肃肃祀典，邕邕礼秩。三献已周，九成斯毕。
爰撤其俎，载迁其实。或升或降，唯诚唯质。
礼终肆类，乐阕九成。仰惟明德，敢荐非馨。
顾惭菲奠，久驻云輧。瞻荷灵泽，悚恋兼盈。
式乾路，辟天扉。回日驭，动云衣。
登金阙，入紫微。望仙驾，仰恩徽。
