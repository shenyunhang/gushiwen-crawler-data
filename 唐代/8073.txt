颍阳别元丹丘之淮阳
唐代
李白
吾将元夫子，异姓为天伦。
本无轩裳契，素以烟霞亲。
尝恨迫世网，铭意俱未伸。
松柏虽寒苦，羞逐桃李春。
悠悠市朝间，玉颜日缁磷。
所失重山岳，所得轻埃尘。
精魄渐芜秽，衰老相凭因。
我有锦囊诀，可以持君身。
当餐黄金药，去为紫阳宾。
万事难并立，百年犹崇晨。
别尔东南去，悠悠多悲辛。
前志庶不易，远途期所遵。
已矣归去来，白云飞天津。
