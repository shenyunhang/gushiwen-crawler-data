酬庞十兵曹
唐代
高适
忆昔游京华，自言生羽翼。怀书访知己，末路空相识。
许国不成名，还家有惭色。托身从畎亩，浪迹初自得。
雨泽感天时，耕耘忘帝力。同人洛阳至，问我睢水北。
遂尔款津涯，净然见胸臆。高谈悬物象，逸韵投翰墨。
别岸迥无垠，海鹤鸣不息。梁城多古意，携手共凄恻。
怀贤想邹枚，登高思荆棘。世情恶疵贱，之子怜孤直。
酬赠感并深，离忧岂终极。
