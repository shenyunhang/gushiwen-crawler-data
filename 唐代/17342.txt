郡中玩月，寄江南李少尹虞部孟员外三首
唐代
羊士谔
月满自高丘，江通无狭流。轩窗开到晓，风物坐含秋。
鹊警银河断，蛩悲翠幕幽。清光望不极，耿耿下西楼。
桂华临洛浦，如挹李膺仙。兹夕披云望，还吟掷地篇。
凤池分直夜，牛渚泛舟年。会是风流赏，惟君内史贤。
圆景旷佳宾，徘徊夜漏频。金波徒泛酒，瑶瑟已生尘。
露白移长簟，风清挂幅巾。西园旧才子，想见洛阳人。
