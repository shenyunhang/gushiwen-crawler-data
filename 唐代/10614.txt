阆州东楼筵，奉送十一舅往青城县，得昏字
唐代
杜甫
曾城有高楼，制古丹雘存。迢迢百馀尺，豁达开四门。
虽有车马客，而无人世喧。游目俯大江，列筵慰别魂。
是时秋冬交，节往颜色昏。天寒鸟兽休，霜露在草根。
今我送舅氏，万感集清尊。岂伊山川间，回首盗贼繁。
高贤意不暇，王命久崩奔。临风欲恸哭，声出已复吞。
