鲁忠王挽词三首
唐代
宋之问
同盟会五月，归葬出三条。日惨咸阳树，天寒渭水桥。
稍看朱鹭转，尚识紫骝骄。寂寂泉台恨，从兹罢玉箫。
邦家锡宠光，存没贵忠良。遂裂山河地，追尊父子王。
人悲槐里月，马踏槿原霜。别向天京北，悠悠此路长。
树羽迎朝日，撞钟望早霞。故人悲宿草，中使惨晨笳。
气有冲天剑，星无犯斗槎。唯馀孔公宅，长接鲁王家。
