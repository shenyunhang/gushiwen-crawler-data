海水
唐代
韩愈
海水非不广，邓林岂无枝。风波一荡薄，鱼鸟不可依。
海水饶大波，邓林多惊风。岂无鱼与鸟，巨细各不同。
海有吞舟鲸，邓有垂天鹏。苟非鳞羽大，荡薄不可能。
我鳞不盈寸，我羽不盈尺。一木有馀阴，一泉有馀泽。
我将辞海水，濯鳞清冷池。我将辞邓林，刷羽蒙笼枝。
海水非爱广，邓林非爱枝。风波亦常事，鳞鱼自不宜。
我鳞日已大，我羽日已修。风波无所苦，还作鲸鹏游。
