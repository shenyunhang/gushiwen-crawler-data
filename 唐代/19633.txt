和宣州钱判官使院厅前石楠树
唐代
孟郊
大朴既一剖，众材争万殊。懿兹南海华，来与北壤俱。
生长如自惜，雪霜无凋渝。笼笼抱灵秀，簇簇抽芳肤。
寒日吐丹艳，赪子流细珠。鸳鸯花数重，翡翠叶四铺。
雨洗新妆色，一枝如一姝。耸异敷庭际，倾妍来坐隅。
散彩饰机案，馀辉盈盘盂。高意因造化，常情逐荣枯。
主公方寸中，陶植在须臾。养此奉君子，赏觌日为娱。
始觉石楠咏，价倾赋两都。棠颂庶可比，桂词难以逾。
因谢丘墟木，空采落泥涂。时来开佳姿，道去卧枯株。
争芳无由缘，受气如郁纡。抽肝在郢匠，叹息何踟蹰。
