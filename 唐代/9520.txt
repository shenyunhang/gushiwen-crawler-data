河西太守杜公挽歌四首
唐代
岑参
蒙叟悲藏壑，殷宗惜济川。长安非旧日，京兆是新阡。
黄霸官犹屈，苍生望已愆。唯馀卿月在，留向杜陵悬。
鼓角城中出，坟茔郭外新。雨随思太守，云从送夫人。
蒿里埋双剑，松门闭万春。回瞻北堂上，金印已生尘。
忆昨明光殿，新承天子恩。剖符移北地，授钺领西门。
塞草迎军幕，边云拂使轩。至今闻陇外，戎虏尚亡魂。
漫漫澄波阔，沉沉大厦深。秉心常匪席，行义每挥金。
汲引窥兰室，招携入翰林。多君有令子，犹注世人心。
