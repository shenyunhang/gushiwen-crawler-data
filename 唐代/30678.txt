西县途中二十韵
唐代
薛能
野客误桑麻，从军带镆铘。岂论之白帝，未合过黄花。
落日投江县，征尘漱齿牙。蜀音连井络，秦分隔褒斜。
硖路商逢使，山邮雀啅蛇。忆归临角黍，良遇得新瓜。
食久庭阴转，行多屐齿洼。气清岩下瀑，烟漫雨馀畬。
黄鸟当蚕候，稀蒿杂麦查。汗凉风似雪，浆度蜜如沙。
野色生肥芋，乡仪捣散茶。梯航经杜宇，烽候彻苴咩。
逗石流何险，通关运固赊。葛侯真竭泽，刘主合亡家。
陷彼贪功吠，贻为黩武夸。阵图谁许可，庙貌我揄揶。
闲事休征汉，斯行且咏巴。音繁来有铎，軏尽去无车。
溢目看风景，清怀啸月华。焰樵烹紫笋，腰簟憩乌纱。
杞国忧寻悟，临邛渴自加。移文莫有诮，必不滞天涯。
