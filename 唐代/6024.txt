送康洽入京进乐府歌
唐代
李颀
识子十年何不遇，只爱欢游两京路。朝吟左氏娇女篇，
夜诵相如美人赋。长安春物旧相宜，小苑蒲萄花满枝。
柳色偏浓九华殿，莺声醉杀五陵儿。曳裾此日从何所，
中贵由来尽相许。白夹春衫仙吏赠，乌皮隐几台郎与。
新诗乐府唱堪愁，御妓应传鳷鹊楼。西上虽因长公主，
终须一见曲陵侯。
