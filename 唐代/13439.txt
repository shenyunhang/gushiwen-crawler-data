朝上清歌
唐代
顾况
洁眼朝上清，绿景开紫霞。皇皇紫微君，左右皆灵娥。
曼声流睇，和清歌些；至阳无谖，其乐多些；旌盖飒沓，
箫鼓和些；金凤玉麟，郁骈罗些；反风名香，香气遐些；
琼田瑶草，寿无涯些；君著玉衣，升玉车些；欲降琼宫，
玉女家些；其桃千年，始著花些。萧寥天清而灭云，
目琼琼兮情感。珮随香兮夜闻，肃肃兮愔愔。
启天和兮洞灵心，和为丹兮云为马。
君乘之觞于瑶池之上兮，三光罗列而在下。
