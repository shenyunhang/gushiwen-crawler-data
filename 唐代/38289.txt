同旧韵
唐代
韦庄
大火收残暑，清光渐惹襟。谢庄千里思，张翰五湖心。
暮角迎风急，孤钟向暝沈。露滋三径草，日动四邻砧。
簟委班姬扇，蝉悲蔡琰琴。方愁丹桂远，已怯二毛侵。
甃石回泉脉，移棋就竹阴。触丝蛛堕网，避隼鸟投林。
貌愧潘郎璧，文惭吕相金。但埋酆狱气，未发爨桐音。
静笑刘琨舞，闲思阮籍吟。野花和雨劚，怪石入云寻。
迹竟终非切，幽闲且自任。趋时惭艺薄，托质仰恩深。
美价方稀古，清名已绝今。既闻留缟带，讵肯掷蓍簪。
迟客虚高阁，迎僧出乱岑。壮心徒戚戚，逸足自駸駸。
安羡仓中鼠，危同幕上禽。期君调鼎鼐，他日俟羊斟。
