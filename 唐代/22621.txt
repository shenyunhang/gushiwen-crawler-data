自咏五首
唐代
白居易
朝亦随群动，暮亦随群动。荣华瞬息间，求得将何用。
形骸与冠盖，假合相戏弄。但异睡著人，不知梦是梦。
一家五十口，一郡十万户。出为差科头，入为衣食主。
水旱合心忧，饥寒须手抚。何异食蓼虫，不知苦是苦。
公私颇多事，衰惫殊少欢。迎送宾客懒，鞭笞黎庶难。
老耳倦声乐，病口厌杯盘。既无可恋者，何以不休官。
一日复一日，自问何留滞。为贪逐日俸，拟作归田计。
亦须随丰约，可得无限剂。若待足始休，休官在何岁。
官舍非我庐，官园非我树。洛中有小宅，渭上有别墅。
既无婚嫁累，幸有归休处。归去诚已迟，犹胜不归去。
