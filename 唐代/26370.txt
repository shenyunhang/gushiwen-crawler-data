荻塘西庄赠房元垂
唐代
张光朝
门在荻塘西，塘高何联联。往昔分地利，远近无闲田。
水国信污下，霖霪即成川。苗稼尽淹没，兹乡独丰年。
家肥待亲懿，人乐思管弦。日晏始能起，盥漱看厨烟。
酝酒寒正熟，养鱼长食鲜。黄昏钟未鸣，偃息早已眠。
何意久城市，寂寥丘中缘。俯仰在颜色，区区人事间。
忆昔炎汉时，乃知绮季贤。静默不能仕，养老终南山。
