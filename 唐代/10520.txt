楠树为风雨所拔叹
唐代
杜甫
倚江楠树草堂前，故老相传二百年。诛茅卜居总为此，
五月仿佛闻寒蝉。东南飘风动地至，江翻石走流云气。
干排雷雨犹力争，根断泉源岂天意。沧波老树性所爱，
浦上童童一青盖。野客频留惧雪霜，行人不过听竽籁。
虎倒龙颠委榛棘，泪痕血点垂胸臆。我有新诗何处吟，
草堂自此无颜色。
