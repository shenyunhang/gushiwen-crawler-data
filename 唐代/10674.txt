上后园山脚
唐代
杜甫
朱夏热所婴，清旭步北林。小园背高冈，挽葛上崎崟。
旷望延驻目，飘摇散疏襟。潜鳞恨水壮，去翼依云深。
勿谓地无疆，劣于山有阴。石榞遍天下，水陆兼浮沈。
自我登陇首，十年经碧岑。剑门来巫峡，薄倚浩至今。
故园暗戎马，骨肉失追寻。时危无消息，老去多归心。
志士惜白日，久客藉黄金。敢为苏门啸，庶作梁父吟。
