题赠高闲上人
唐代
陈陶
檐卜花间客，轩辕席上珍。笔江秋菡萏，僧国瑞麒麟。
内殿初招隐，曹溪得后尘。龙蛇惊粉署，花雨对金轮。
白马方依汉，朱星又入秦。剧谈凌凿齿，清论倒波旬。
拂石先天古，降龙旧国春。珠还合浦老，龙去玉州贫。
鸳鹭输黄绢，场坛绕白蘋.鼎湖闲入梦，金阁静通神。
海气成方丈，山泉落净巾。獮猴深爱月，鸥鸟不猜人。
拂岳萧萧竹，垂空澹澹津。汉珠难觅对，荆璞本来真。
伊傅多联壁，刘雷竞买邻。江边有国宝，时为劚星辰。
