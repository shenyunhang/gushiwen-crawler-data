杏殇（杏殇，花乳也，霜翦而落，因悲昔婴，故作是诗）
唐代
孟郊
冻手莫弄珠，弄珠珠易飞。惊霜莫翦春，翦春无光辉。
零落小花乳，斓斑昔婴衣。拾之不盈把，日暮空悲归。
地上空拾星，枝上不见花。哀哀孤老人，戚戚无子家。
岂若没水凫，不如拾巢鸦。浪鷇破便飞，风雏袅相夸。
芳婴不复生，向物空悲嗟。
应是一线泪，入此春木心。枝枝不成花，片片落翦金。
春寿何可长，霜哀亦已深。常时洗芳泉，此日洗泪襟。
儿生月不明，儿死月始光。儿月两相夺，儿命果不长。
如何此英英，亦为吊苍苍。甘为堕地尘，不为末世芳。
踏地恐土痛，损彼芳树根。此诚天不知，翦弃我子孙。
垂枝有千落，芳命无一存。谁谓生人家，春色不入门。
冽冽霜杀春，枝枝疑纤刀。木心既零落，山窍空呼号。
班班落地英，点点如明膏。始知天地间，万物皆不牢。
哭此不成春，泪痕三四斑。失芳蝶既狂，失子老亦孱。
且无生生力，自有死死颜。灵凤不衔诉，谁为扣天关。
此儿自见灾，花发多不谐。穷老收碎心，永夜抱破怀。
声死更何言，意死不必喈。病叟无子孙，独立犹束柴。
霜似败红芳，剪啄十数双。参差呻细风，噞喁沸浅江。
泣凝不可消，恨壮难自降。空遗旧日影，怨彼小书窗。
