夏日访友
唐代
唐彦谦
堤树生昼凉，浓阴扑空翠。孤舟唤野渡，村疃入幽邃。
高轩俯清流，一犬隔花吠。童子立门墙，问我向何处。
主人闻故旧，出迎时倒屣。惊迓叙间阔，屈指越寒暑。
殷勤为延款，偶尔得良会。春盘擘紫虾，冰鲤斫银鲙。
荷梗白玉香，荇菜青丝脆。腊酒击泥封，罗列总新味。
移席临湖滨，对此有佳趣。流连送深杯，宾主共忘醉。
清风岸乌纱，长揖谢君去。世事如浮云，东西渺烟水。
