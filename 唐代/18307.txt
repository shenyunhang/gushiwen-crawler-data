种仙灵毗（《本草》：淫羊蕾，即仙灵毗也）
唐代
柳宗元
穷陋阙自养，疠气剧嚣烦。隆冬乏霜霰，日夕南风温。
杖藜下庭际，曳踵不及门。门有野田吏，慰我飘零魂。
及言有灵药，近在湘西原。服之不盈旬，蹩躠皆腾鶱.
笑忭前即吏，为我擢其根。蔚蔚遂充庭，英翘忽已繁。
晨起自采曝，杵臼通夜喧。灵和理内藏，攻疾贵自源。
拥覆逃积雾，伸舒委馀暄。奇功苟可征，宁复资兰荪。
我闻畸人术，一气中夜存。能令深深息，呼吸还归跟。
疏放固难效，且以药饵论。痿者不忘起，穷者宁复言。
神哉辅吾足，幸及儿女奔。
