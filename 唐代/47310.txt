酒泉子
唐代
李珣
寂寞青楼，风触绣帘珠碎撼。月朦胧，花暗澹，锁春愁¤
寻思往事依稀梦，泪脸露桃红色重。鬓欹蝉，钗坠凤，
思悠悠。
雨渍花零，红散香凋池两岸。别情遥，春歌断，掩银屏¤
孤帆早晚离三楚，闲理钿筝愁几许。曲中情，弦上语，
不堪听。
秋雨连绵，声散败荷丛里，那堪深夜枕前听，酒初醒¤
牵愁惹思更无停，烛暗香凝天欲曙。细和烟，冷和雨，
透帘旌。
秋月婵娟，皎洁碧纱窗外，照花穿竹冷沉沉，印池心¤
凝露滴，砌蛩吟。惊觉谢娘残梦，夜深斜傍枕前来，
影徘徊。
