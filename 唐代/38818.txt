柳
唐代
翁承赞
斜拂中桥远映楼，翠光骀荡晓烟收。
洛阳才子多情思，横把金鞭约马头。
高出营门远出墙，朱阑门闭绿成行。
将军宴罢东风急，闲衬旌旗簇画堂。
彭泽先生酒满船，五株栽向九江边。
长条细叶无穷尽，管领春风不计年。
炀帝东游意绪多，宫娃眉翠两相和。
一声水调春风暮，千里交阴锁汴河。
缠绕春情卒未休，秦娥萧史两相求。
玉句阑内朱帘卷，瑟瑟丝笼十二楼。
