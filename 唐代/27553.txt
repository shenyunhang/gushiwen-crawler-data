自宣州赴官入京，路逢裴坦判官归宣州，因题赠
唐代
杜牧
敬亭山下百顷竹，中有诗人小谢城。城高跨楼满金碧，
下听一溪寒水声。梅花落径香缭绕，雪白玉珰花下行。
萦风酒旆挂朱阁，半醉游人闻弄笙。我初到此未三十，
头脑钐利筋骨轻。画堂檀板秋拍碎，一引有时联十觥。
老闲腰下丈二组，尘土高悬千载名。重游鬓白事皆改，
唯见东流春水平。对酒不敢起，逢君还眼明。
云罍看人捧，波脸任他横。一醉六十日，古来闻阮生。
是非离别际，始见醉中情。今日送君话前事，
高歌引剑还一倾。江湖酒伴如相问，终老烟波不计程。
