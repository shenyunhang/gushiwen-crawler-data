在巂州遥叙封禅
唐代
李义府
天齐标巨镇，日观启崇期。岧峣临渤澥，隐嶙控河沂。
眺迥分吴乘，凌高属汉祠。建岳诚为长，升功谅在兹。
帝猷符广运，玄范畅文思。飞声总地络，腾化抚乾维。
瑞策开珍凤，祯图荐宝龟。创封超昔夏，修禅掩前姬。
东后方肆觐，西都导六师。肃驾移星苑，扬罕驭风司。
沸鼓喧平陆，凝跸静通逵。汶阳驰月羽，蒙阴警电麾。
岩花飘曙辇，峰叶荡春旗。石闾环藻卫，金坛映黼帷。
仙阶溢秘秬，灵检耀祥芝。张乐分韶濩，观礼纵华夷。
佳气浮丹谷，荣光泛绿坻。三始贻遐贶，万岁受重釐。
菲质陶恩奖，趋迹奉轩墀。触网沦幽裔，乘徼限明时。
周南昔已叹，邛西今复悲。
