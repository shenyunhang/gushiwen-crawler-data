寄赠虢州张参军
唐代
韩翃
三十事诸侯，贤豪冠北州。桃花迎骏马，苏合染轻裘。
观妓将军第，题诗关尹楼。青林朝送客，绿屿晚回舟。
好栗分通子，名香赠莫愁。洗杯新酒熟，把烛故人留。
百雉归云过，千峰宿雨收。蒹葭露下晚，菡萏水中秋。
忆昨陪行乐，常时接献酬。佳期虽雾散，惠问亦川流。
开卷酲堪解，含毫思苦抽。无因达情意，西望日悠悠。
