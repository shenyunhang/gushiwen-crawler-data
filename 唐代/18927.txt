酬郑州权舍人见寄二十韵
唐代
刘禹锡
朱户凌晨启，碧梧含早凉。人从桔柣至，书到漆沮傍。
抃会因佳句，情深取断章。惬心同笑语，入耳胜笙簧。
忆昔三条路，居邻数仞墙。学堂青玉案，彩服紫罗囊。
麟角看成就，龙驹见抑扬。彀中飞一箭，云际落双鶬.
甸邑叨前列，天台愧后行。鲤庭传事业，鸡树遂翱翔。
书殿连鳷鹊，神池接凤凰。追游蒙尚齿，惠好结中肠。
铩翮方抬举，危根易损伤。一麾怜弃置，五字借恩光。
汝海崆峒秀，溱流芍药芳。风行能偃草，境静不争桑。
转旆趋关右，颁条匝渭阳。病吟犹有思，老醉已无狂。
尘满鸿沟道，沙惊白狄乡。伫闻黄纸诏，促召紫微郎。
