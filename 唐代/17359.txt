郡斋读经
唐代
羊士谔
壮龄非济物，柔翰误为儒。及此斋心暇，翛然与道俱。
散材诚独善，正觉岂无徒。半偈莲生水，幽香桂满炉。
息阴惭蔽芾，讲义得醍醐。迹似桃源客，身撄竹使符。
华夷参吏事，巴汉混州图。偃草怀君子，移风念啬夫。
翳桑俄有绩，宿麦复盈租。圆寂期超诣，凋残幸已苏。
解空囊不智，灭景谷何愚。几日遵归辙，东菑殆欲芜。
