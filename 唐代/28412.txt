赠河东虞押衙二首
唐代
许浑
长剑高歌换素衣，君恩未报不言归。旧精鸟篆谙书体，
新授龙韬识战机。万里往来征马瘦，十年离别故人稀。
生平志气何人见，空上西楼望落晖。
吴门风水各萍流，月满花开懒独游。万里山川分晓梦，
四邻歌管送春愁。昔年顾我长青眼，今日逢君尽白头。
莫向尊前更惆怅，古来投笔尽封侯。
