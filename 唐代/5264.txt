丹阳行
唐代
孙逖
丹阳古郡洞庭阴，落日扁舟此路寻。传是东南旧都处，
金陵中断碧江深。在昔风尘起，京都乱如燬.
双阙戎虏间，千门战场里。传闻一马化为龙，
南渡衣冠亦愿从。石头横帝里，京口拒戎锋。
青枫林下回天跸，杜若洲前转国容。都门不见河阳树，
辇道唯闻建业钟。中原悠悠几千里，欲扫欃枪未云已。
英雄倾夺何纷然，一盛一衰如逝川。可怜宫观重江里，
金镜相传三百年。自从龙见圣人出，六合车书混为一。
昔年王气今何在，并向长安就尧日。荆榛古木闭荒阡，
共道繁华不复全。赤县唯馀江树月，黄图半入海人烟。
暮来山水登临遍，览古愁吟泪如霰。唯有空城多白云，
春风淡荡无人见。
