自澧浦东游江表，途出巴丘，投员外从公虞
唐代
李群玉
短翮后飞者，前攀鸾鹤翔。力微应万里，矫首空苍苍。
谁昔探花源，考槃西岳阳。高风动商洛，绮皓无馨香。
一朝下蒲轮，清辉照岩廊。孤醒立众醉，古道何由昌。
经术震浮荡，国风扫齐梁。文襟即玄圃，笔下成琳琅。
霞水散吟啸，松筠奉琴觞。冰壶避皎洁，武库羞锋铓。
小子书代耕，束发颇自强。艰哉水投石，壮志空摧藏。
十年侣龟鱼，垂头在沅湘。巴歌掩白雪，鲍肆埋兰芳。
骚雅道未丧，何忧名不彰。饥寒束困厄，默塞飞星霜。
百志不成一，东波掷年光。尘生脱粟甑，万里违高堂。
中夜恨火来，焚烧九回肠。平明梁山泪，缘枕沾匡床。
依泊洞庭波，木叶忽已黄。哀砧捣秋色，晓月啼寒螀。
复此棹孤舟，云涛浩茫茫。朱门待媒势，短褐谁揄扬。
仰羡野陂凫，无心忧稻粱。不如天边雁，南北皆成行。
男儿白日间，变化未可量。所希困辱地，剪拂成腾骧。
咋笔话肝肺，咏兹枯鱼章。何由首西路，目断白云乡。
