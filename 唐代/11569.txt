千秋节有感二首（八月二日为明皇千秋节）
唐代
杜甫
自罢千秋节，频伤八月来。先朝常宴会，壮观已尘埃。
凤纪编生日，龙池堑劫灰。湘川新涕泪，秦树远楼台。
宝镜群臣得，金吾万国回。衢尊不重饮，白首独馀哀。
御气云楼敞，含风彩仗高。仙人张内乐，王母献宫桃。
罗袜红蕖艳，金羁白雪毛。舞阶衔寿酒，走索背秋毫。
圣主他年贵，边心此日劳。桂江流向北，满眼送波涛。
