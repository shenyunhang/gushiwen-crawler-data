酬乐天早春闲游西湖颇多野趣…亦欲粗为恬养之赠耳
唐代
元稹
雁思欲回宾，风声乍变新。各携红粉伎，俱伴紫垣人。
水面波疑縠，山腰虹似巾。柳条黄大带，茭葑绿文茵。
雪尽才通屐，汀寒未有蘋.向阳偏晒羽，依岸小游鳞。
浦屿崎岖到，林园次第巡。墨池怜嗜学，丹井羡登真。
雅叹游方盛，聊非意所亲。白头辞北阙，沧海是东邻。
问俗烦江界，蒐畋想渭津。故交音讯少，归梦往来频。
独喜同门旧，皆为列郡臣。三刀连地轴，一苇碍车轮。
尚阻青天雾，空瞻白玉尘。龙因雕字识，犬为送书驯。
胜事无穷境，流年有限身。懒将闲气力，争斗野塘春。
