塞下曲
唐代
戎昱
惨惨寒日没，北风卷蓬根。将军领疲兵，却入古塞门。
回头指阴山，杀气成黄云。
上山望胡兵，胡马驰骤速。黄河冰已合，意又向南牧。
嫖姚夜出军，霜雪割人肉。
塞北无草木，乌鸢巢僵尸。泱渀沙漠空，终日胡风吹。
战卒多苦辛，苦辛无四时。
晚渡西海西，向东看日没。傍岸砂砾堆，半和战兵骨。
单于竟未灭，阴气常勃勃。
城上画角哀，即知兵心苦。试问左右人，无言泪如雨。
何意休明时，终年事鼙鼓。
北风凋白草，胡马日駸駸。夜后戍楼月，秋来边将心。
铁衣霜露重，战马岁年深。自有卢龙塞，烟尘飞至今。
