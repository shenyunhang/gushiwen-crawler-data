哭吴县房耸明府
唐代
皎然
仁人迈厚德，可谓名实全。抚迹若疏旷，会心极精研。
履危节讵屈，著论识不偏。恨以荣级浅，嘉猷未及宣。
伊人期远大，志业难比肩。昭世既合并，吾君藉陶甄。
奈何明明理，与善徒空诠。征教或稽圣，穷源反问天。
一官自吴邑，六翮委江壖。始是牵丝日，翻成撤瑟年。
金膏果不就，玉珮长此捐。倚伏信冥昧，夭修惊后先。
安知忘情子，爱网素已褰。为有深仁感，遂令真性迁。
心悲空林下，泪洒秋景前。夫子寡兄弟，抚孤伤藐然。
倾云为惨结，吊鹤共联翩。割念命归驾，诀词向空筵。
树桃阴始合，爱客位常悬。幡然远行时，崇望归朝旋。
悟兹欢宴隔，哀被岁月延。书带变芳草，履痕移绿钱。
冥期傥可逢，生尽会无缘。幸愿示因业，代君运精专。
相思转寂寞，独往西林泉。欲见故人心，时阅所赠篇。
素高陶靖节，今重楚先贤。芳躅将遗爱，可为终古传。
