短歌曲
唐代
白居易
世人求富贵，多为奉嗜欲。盛衰不自由，得失常相逐。
问君少年日，苦学将干禄。负笈尘中游，抱书雪前读。
布衾不周体，藜茹才充腹。三十登宦途，五十被朝服。
奴温新挟纩，马肥初食粟。未敢议欢游，尚为名检束。
耳目聋暗后，堂上调丝竹。牙齿缺落时，盘中堆酒肉。
彼来此已去，外馀中不足。少壮与荣华，相避如寒燠。
青云去地远，白日经天速。从古无奈何，短歌听一曲。
