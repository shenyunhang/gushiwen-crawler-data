怀华阳润卿博士三首
唐代
皮日休
先生一向事虚皇，天市坛西与世忘。环堵养龟看气诀，
刀圭饵犬试仙方。静探石脑衣裾润，闲炼松脂院落香。
闻道征贤须有诏，不知何日到良常。
冥心唯事白英君，不问人间爵与勋。林下醉眠仙鹿见，
洞中闲话隐芝闻。石床卧苦浑无藓，藤箧开稀恐有云。
料得虚皇新诏样，青琼板上绿为文。
凤骨轻来称瘦容，华阳馆主未成翁。数行玉札存心久，
一掬云浆漱齿空。白石煮多熏屋黑，丹砂埋久染泉红。
他年欲事先生去，十赉须加陆逸冲。
