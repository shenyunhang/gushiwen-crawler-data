水堂送诸文士戏赠潘丞联句
唐代
颜真卿
居人未可散，上客须留著。莫唱阿亸回，应云夜半乐。 ——颜真卿
诗教刻烛赋，酒任连盘酌。从他白眼看，终恋青山郭。 ——潘述
林栖非姓许，寺住那名约。会异永和年，才同建安作。 ——陆羽
何烦问更漏，但遣催弦索。共说长句能，皆言早归恶。 ——权器
那知殊出处，还得同笑谑。雅韵虽暂欢，禅心肯抛却。 ——皎然
一宿同高会，几人归下若。帘开北陆风，烛焯南枝鹊。 ——李崿
文场苦叨窃，钓渚甘漂泊。弱质幸见容，菲才诚重诺。 ——潘述
