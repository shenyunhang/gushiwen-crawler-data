初晴抱琴登马退山对酒望远醉后作
唐代
独孤及
年长心易感，况为忧患缠。壮图迫世故，行止两茫然。
王旅方伐叛，虎臣皆被坚。鲁人著儒服，甘就南山田。
挈榼上高磴，超遥望平川。沧江大如綖，隐映入远天。
荒服何所有，山花雪中然。寒泉得日景，吐霤鸣湔湔。
举酒劝白云，唱歌慰颓年。微风度竹来，韵我号钟弦。
一弹一引满，耳热知心宣。曲终余亦酣，起舞山水前。
人生几何时，太半百忧煎。今日羁愁破，始知浊酒贤。
