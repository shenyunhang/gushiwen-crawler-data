唐铙歌鼓吹曲十二篇。李靖灭吐谷浑西海上为吐谷浑第十
唐代
柳宗元
吐谷浑盛强，背西海以夸。岁侵扰我疆，退匿险且遐。
帝谓神武师，往征靖皇家。烈烈旆其旗，熊虎杂龙蛇。
王旅千万人，衔枚默无哗。束刃逾山徼，张翼纵漠沙。
一举刈膻腥，尸骸积如麻。除恶务本根，况敢遗萌芽。
洋洋西海水，威命穷天涯。系虏来王都，犒乐穷休嘉。
登高望还师，竟野如春华。行者靡不归，亲戚讙要遮。
凯旋献清庙，万国思无邪。
