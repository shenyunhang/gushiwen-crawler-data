入宅三首（大历二年春，甫自西阁迁赤甲）
唐代
杜甫
奔峭背赤甲，断崖当白盐。客居愧迁次，春酒渐多添。
花亚欲移竹，鸟窥新卷帘。衰年不敢恨，胜概欲相兼。
乱后居难定，春归客未还。水生鱼复浦，云暖麝香山。
半顶梳头白，过眉拄杖斑。相看多使者，一一问函关。
宋玉归州宅，云通白帝城。吾人淹老病，旅食岂才名。
峡口风常急，江流气不平。只应与儿子，飘转任浮生。
