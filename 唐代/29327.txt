寄太原卢司空三十韵（卢钧）
唐代
李商隐
隋舰临淮甸，唐旗出井陉。断鳌支四柱，卓马济三灵。
祖业隆盘古，孙谋复大庭。从来师俊杰，可以焕丹青。
旧族开东岳，雄图奋北溟。邪同獬廌触，乐伴凤凰听。
酣战仍挥日，降妖亦斗霆。将军功不伐，叔舅德惟馨。
鸡塞谁生事，狼烟不暂停。拟填沧海鸟，敢竞太阳萤。
内草才传诏，前茅已勒铭。那劳出师表，尽入大荒经。
德水萦长带，阴山绕画屏。只忧非綮肯，未觉有膻腥。
保佐资冲漠，扶持在杳冥。乃心防暗室，华发称明廷。
按甲神初静，挥戈思欲醒。羲之当妙选，孝若近归宁。
月色来侵幌，诗成有转櫺。罗含黄菊宅，柳恽白蘋汀。
神物龟酬孔，仙才鹤姓丁。西山童子药，南极老人星。
自顷徒窥管，于今愧挈瓶。何由叨末席，还得叩玄扃。
庄叟虚悲雁，终童漫识鼮。幕中虽策画，剑外且伶俜。
俣俣行忘止，鳏鳏卧不瞑。身应瘠于鲁，泪欲溢为荥。
禹贡思金鼎，尧图忆土铏。公乎来入相，王欲驾云亭。
