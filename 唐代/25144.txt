霓裳羽衣歌
唐代
鲍溶
玉烟生窗午轻凝，晨华左耀鲜相凌。人言天孙机上亲手迹，
有时怨别无所惜。遂令武帝厌云韶，金针天丝缀飘飘。
五声写出心中见，拊石喧金柏梁殿。此衣春日赐何人，
秦女腰肢轻若燕。香风间旋众彩随，联联珍珠贯长丝。
眼前意是三清客，星宿离离绕身白。鸾凤有声不见身，
出宫入徵随伶人。神仙如月只可望，瑶华池头几惆怅。
乔山一闭曲未终，鼎湖秋惊白头浪。
