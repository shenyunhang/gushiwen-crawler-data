豳歌行，上新平长史兄粲
唐代
李白
豳谷稍稍振庭柯，泾水浩浩扬湍波。哀鸿酸嘶暮声急，
愁云苍惨寒气多。忆昨去家此为客，荷花初红柳条碧。
中宵出饮三百杯，明朝归揖二千石。宁知流寓变光辉，
胡霜萧飒绕客衣。寒灰寂寞凭谁暖，落叶飘扬何处归。
吾兄行乐穷曛旭，满堂有美颜如玉。赵女长歌入彩云，
燕姬醉舞娇红烛。狐裘兽炭酌流霞，壮士悲吟宁见嗟。
前荣后枯相翻覆，何惜馀光及棣华。
