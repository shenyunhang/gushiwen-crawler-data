秋夕书怀
唐代
刘兼
荒僻淹留岁已深，解龟无计恨难任。守方半会蛮夷语，
贺厦全忘燕雀心。夜静倚楼悲月笛，秋寒欹枕泣霜砧。
宦情总逐愁肠断，一箸鲈鱼直万金。
直气从来不入时，掩关慵更钓磻溪。斯文未丧宣尼叹，
吾道将穷阮籍悲。轻粉覆霜凝夜砌，乱金铺菊织秋篱。
南阳卧久无人问，薄命非才有可疑。
