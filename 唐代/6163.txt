终南幽居献苏侍郎三首时拜太祝未上
唐代
储光羲
暮春天气和，登岭望层城。朝日悬清景，巍峨宫殿明。
圣君常临朝，达士复悬衡。道近无艮足，归来卧山楹。
灵阶曝仙书，深室炼金英。春岩松柏秀，晨路鹍鸡鸣。
羽化既有言，无然悲不成。
中岁尚微道，始知将谷神。抗策还南山，水木自相亲。
深林开一道，青嶂成四邻。平明去采薇，日入行刈薪。
云归万壑暗，雪罢千崖春。始看玄鸟来，已见瑶华新。
寄言搴芳者，无乃后时人。
卜筑青岩里，云萝四垂阴。虚室若无人，乔木自成林。
时有清风至，侧闻樵采音。凤凰鸣南冈，望望隔层岑。
既言山路远，复道溪流深。偓佺空中游，虬龙水间吟。
何当见轻翼，为我达远心。
