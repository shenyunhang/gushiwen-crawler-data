杂兴
唐代
李颀
沉沉牛渚矶，旧说多灵怪。行人夜秉生犀烛，
洞照洪深辟滂湃。乘车驾马往复旋，赤绂朱冠何伟然。
波惊海若潜幽石，龙抱胡髯卧黑泉。水滨丈人曾有语，
物或恶之当害汝。武昌妖梦果为灾，百代英威埋鬼府。
青青兰艾本殊香，察见泉鱼固不祥。济水自清河自浊，
周公大圣接舆狂。千年魑魅逢华表，九日茱萸作佩囊。
善恶死生齐一贯，只应斗酒任苍苍。
