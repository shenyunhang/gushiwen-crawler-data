李卢二中丞各创山居俱夸胜绝然去城稍远…聊戏二君
唐代
白居易
龙门苍石壁，浥涧碧潭水。各在一山隅，迢遥几十里。
清镜碧屏风，惜哉信为美。爱而不得见，亦与无相似。
闻君每来去，矻矻事行李。脂辖复裹粮，心力颇劳止。
未如吾舍下，石与泉甚迩。凿凿复溅溅，昼夜流不已。
洛石千万拳，衬波铺锦绮。海珉一两片，激濑含宫徵。
绿宜春濯足，净可朝漱齿。绕砌紫鳞游，拂帘白鸟起。
何言履道叟，便是沧浪子。君若趁归程，请君先到此。
愿以潺湲声，洗君尘土耳。
