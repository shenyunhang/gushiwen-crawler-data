别卢使君归东阳二首
唐代
贯休
雨气濛濛草满庭，式微吟剧更谁听。诗逢匠化唯贪住，
日觉恩深不易铭。心苦只应消鬓黑，梦游频入倚天青。
从兹还似归回首，唯祝台星与福星。
家在严陵钓渚旁，细涟嘉树拂窗凉。难医林薮烟霞癖，
又出芝兰父母乡。孤帆好风千里暖，深花黄鸟一声长。
终期金鼎调羹日，再近尼丘日月光。
