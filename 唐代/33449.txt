鲁望以轮钩相示，缅怀高致，因作三篇
唐代
皮日休
角柄孤轮细腻轻，翠篷十载伴君行。撚时解转蟾蜍魄，
抛处能啼络纬声。七里滩波喧一舍，五云溪月静三更。
牛衣鲋足和蓑睡，谁信人间有利名。
一线飘然下碧塘，溪翁无语远相望。蓑衣旧去烟披重，
箬笠新来雨打香。白鸟白莲为梦寐，清风清月是家乡。
明朝有物充君信，dX酒三瓶寄夜航。
尽日悠然舴艋轻，小轮声细雨溟溟。三寻丝带桐江烂，
一寸钩含笠泽腥。用近詹何传钓法，收和范蠡养鱼经。
孤篷半夜无馀事，应被严滩聒酒醒。
