闻砧（一作寄边衣）
唐代
裴说
深闺乍冷鉴开箧，玉箸微微湿红颊。一阵霜风杀柳条，
浓烟半夜成黄叶。垂垂白练明如雪，独下闲阶转凄切。
只知抱杵捣秋砧，不觉高楼已无月。时闻寒雁声相唤，
纱窗只有灯相伴。几展齐纨又懒裁，离肠恐逐金刀断。
细想仪形执牙尺，回刀剪破澄江色。愁捻银针信手缝，
惆怅无人试宽窄。时时举袖匀红泪，红笺谩有千行字。
书中不尽心中事，一片殷勤寄边使。
