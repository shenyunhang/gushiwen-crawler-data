从军行三首
唐代
李约
看图闲教阵，画地静论边。乌垒天西戍，鹰姿塞上川。
路长唯算月，书远每题年。无复生还望，翻思未别前。
栅壕三面斗，箭尽举烽频。营柳和烟暮，关榆带雪春。
边城多老将，碛路少归人。杀尽金河卒，年年添塞尘。
候火起雕城，尘沙拥战声。游军藏汉帜，降骑说蕃情。
霜落滹沱浅，秋深太白明。嫖姚方虎视，不觉说添兵。
