赠巩畴
唐代
郑薰
密雪松桂寒，书窗导馀清。风撼冰玉碎，阶前琴磬声。
榻静几砚洁，帙散缣缃明。高论展僧肇，精言资巩生。
立意加玄虚，析理分纵横。万化悉在我，一物安能惊。
江海何所动，丘山常自平。迟速不相阂，后先徒起争。
镜照分妍丑，秤称分重轻。颜容宁入鉴，铢两岂关衡。
蕴微道超忽，剖镫音泠泠。纸上掣牢键，舌端摇利兵。
圆澈保直性，客尘排妄情。有住即非住，无行即是行。
疏越舍朱弦，哇淫鄙秦筝。淡薄贵无味，羊斟惭大羹。
洪远包乾坤，幽窅潜沈冥。罔烦跬步举，顿达万里程。
庐远尚莫晓，隐留曾误听。直须持妙说，共诣毗耶城。
