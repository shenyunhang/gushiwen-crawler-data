哭子十首（翰林学士时作）
唐代
元稹
维鹈受刺因吾过，得马生灾念尔冤。
独在中庭倚闲树，乱蝉嘶噪欲黄昏。
才能辨别东西位，未解分明管带身。
自食自眠犹未得，九重泉路托何人。
尔母溺情连夜哭，我身因事有时悲。
钟声欲绝东方动，便是寻常上学时。
莲花上品生真界，兜率天中离世途。
彼此业缘多障碍，不知还得见儿无。
节量梨栗愁生疾，教示诗书望早成。
鞭扑校多怜校少，又缘遗恨哭三声。
深嗟尔更无兄弟，自叹予应绝子孙。
寂寞讲堂基址在，何人车马入高门。
往年鬓已同潘岳，垂老年教作邓攸。
烦恼数中除一事，自兹无复子孙忧。
长年苦境知何限，岂得因儿独丧明。
消遣又来缘尔母，夜深和泪有经声。
乌生八子今无七，猿叫三声月正孤。
寂寞空堂天欲曙，拂帘双燕引新雏。
频频子落长江水，夜夜巢边旧处栖。
若是愁肠终不断，一年添得一声啼。
