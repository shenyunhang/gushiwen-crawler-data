过南城县麻姑山
唐代
崔橹
似前如却玉堆堆，薄带轻烟翠好裁。斜倚兔钩孤影伴，
校低仙掌一头来。盘疑虎伏形难写，展认龙拏势未回。
惊讶昔人曾羽化，此中争不接瑶台。
诗手难题画手惭，浅青浓碧叠东南。尘愁世界忙心在，
霞伴神仙稳梦酣。雨涕自悲看雪鬓，星冠无计整云篸.
家风负荷须名宦，可惜千峰绿似蓝。
差烟危碧半斜晖，何代仙人此羽飞。高袖镇长寒柏暗，
古祠时复彩云归。红尘鞭马颜将换，碧落骖鸾意有违。
声利系身家系念，今生辜负六铢衣。
