早秋望华清宫中树因以成咏（一作常衮诗）
唐代
卢纶
可怜云木丛，满禁碧濛濛。色润灵泉近，阴清辇路通。
玉坛标八桂，金井识双桐。交映凝寒露，相和起夜风。
数枝盘石上，几叶落云中。燕拂宜秋霁，蝉鸣觉昼空。
翠屏更隐见，珠缀共玲珑。雷雨生成早，樵苏禁令雄。
野藤高助绿，仙果迥呈红。惆怅缭垣暮，兹山闻暗蛩。
