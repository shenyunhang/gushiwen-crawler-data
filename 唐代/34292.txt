偶书五首
唐代
司空图
情知了得未如僧，客处高楼莫强登。
莺也解啼花也发，不关心事最堪憎。
自有池荷作扇摇，不关风动爱芭蕉。
只怜直上抽红蕊，似我丹心向本朝。
曾看轻舟渡远津，无风著岸不经旬。
只缘命蹇须知命，却是人争阻得人。
上谷何曾解有情，有情人自惜君行。
证因池上今生愿，的的他生作化生。
新店南原后夜程，黄河风浪信难平。
渡头杨柳知人意，为惹官船莫放行。
