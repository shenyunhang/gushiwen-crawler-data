酬卢秘书
唐代
元稹
偶有冲天气，都无处世才。未容荣路稳，先踏祸机开。
分久沉荆掾，惭经厕柏台。理推愁易惑，乡思病难裁。
夜伴吴牛喘，春惊朔雁回。北人肠断送，西日眼穿颓。
唯望魂归去，那知诏下来。涸鱼千丈水，僵燕一声雷。
幽匣提清镜，衰颜拂故埃。梦云期紫阁，厌雨别黄梅。
亲戚迎时到，班行见处陪。文工犹畏忌，朝士绝嫌猜。
新识蓬山杰，深交翰苑材。连投珠作贯，独和玉成堆。
剧敌徒相轧，羸师亦自媒。磨砻刮骨刃，翻掷委心灰。
恐被神明哭，忧为造化灾。私调破叶箭，定饮搴旗杯。
金宝潜砂砾，芝兰似草莱。凭君毫发鉴，莫遣翳莓苔。
