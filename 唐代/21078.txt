和李校书新题乐府十二首。阴山道
唐代
元稹
年年买马阴山道，马死阴山帛空耗。元和天子念女工，
内出金银代酬犒。臣有一言昧死进，死生甘分答恩焘。
费财为马不独生，耗帛伤工有他盗。臣闻平时七十万匹马，
关中不省闻嘶噪。四十八监选龙媒，时贡天庭付良造。
如今坰野十无一，尽在飞龙相践暴。万束刍茭供旦暮，
千钟菽粟长牵漕。屯军郡国百馀镇，缣缃岁奉春冬劳。
税户逋逃例摊配，官司折纳仍贪冒。挑纹变di力倍费，
弃旧从新人所好。越縠缭绫织一端，十匹素缣功未到。
豪家富贾逾常制，令族清班无雅操。从骑爱奴丝布衫，
臂鹰小儿云锦韬。群臣利己要差僭，天子深衷空悯悼。
绰立花砖鹓凤行，雨露恩波几时报。
