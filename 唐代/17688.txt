丰陵行（顺宗陵也，在富平县东北三十里）
唐代
韩愈
羽卫煌煌一百里，晓出都门葬天子。群臣杂沓驰后先，
宫官穰穰来不已。是时新秋七月初，金神按节炎气除。
清风飘飘轻雨洒，偃蹇旗旆卷以舒。逾梁下坂笳鼓咽，
嵽嵲遂走玄宫闾。哭声訇天百鸟噪，幽坎昼闭空灵舆。
皇帝孝心深且远，资送礼备无赢馀。设官置卫锁嫔妓，
供养朝夕象平居。臣闻神道尚清净，三代旧制存诸书。
墓藏庙祭不可乱，欲言非职知何如。
