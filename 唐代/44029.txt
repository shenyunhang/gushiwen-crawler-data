春野作五首
唐代
贯休
闲步浅青平绿，流水征车自逐。
谁家挟弹少年，拟打红衣啄木。
山花雨打尽，满地如烂锦。远寻鹧鸪雏，拾得一团蕈。
大牛苦耕田，乳犊望似泣。万事皆天意，绿草头蕺蕺。
斜阳射破冢，髑髅半出地。不知谁氏子，独自作意气。
牛儿小，牛女少，抛牛沙上斗百草。鉏陇老人又太老，
薄烟漠漠覆桑枣，戴嵩醉后取次扫。
