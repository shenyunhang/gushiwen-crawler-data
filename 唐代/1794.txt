杂曲歌辞。行路难
唐代
李颀
汉家名臣杨德祖，四代五公享茅土。父兄子弟绾银黄，
跃马鸣珂朝建章。火浣单衣绣方领，茱萸锦带玉盘囊。
宾客填街复满坐，片言出口生辉光。世人逐势争奔走，
沥胆隳肝惟恐后。当时一顾生青云，自谓生死长随君。
一朝谢病还乡里，穷巷苍茫绝知己。秋风落叶闭重门，
昨日论交竟谁是。薄俗嗟嗟难重陈，深山麋鹿下为邻。
鲁连所以蹈沧海，古往今来称达人。
