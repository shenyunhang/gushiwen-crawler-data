课小竖鉏斫舍北果林，枝蔓荒秽，净讫移床三首
唐代
杜甫
病枕依茅栋，荒鉏净果林。背堂资僻远，在野兴清深。
山雉防求敌，江猿应独吟。泄云高不去，隐几亦无心。
众壑生寒早，长林卷雾齐。青虫悬就日，朱果落封泥。
薄俗防人面，全身学马蹄。吟诗坐回首，随意葛巾低。
篱弱门何向，沙虚岸只摧。日斜鱼更食，客散鸟还来。
寒水光难定，秋山响易哀。天涯稍曛黑，倚杖更裴回。
