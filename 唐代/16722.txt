酬李十一尚书西亭暇日书怀见寄十二韵之作
唐代
武元衡
鼎铉昔云忝，西南分主忧。烟尘开僰道，旌节护蛮陬。
任重功无立，力微恩未酬。据鞍惭齿发，责帅惧春秋。
高德闻郑履，俭居称晏裘。三刀君入梦，九折我回輈.
时景屡迁易，兹言期退休。方追故山事，岂谓台阶留。
遐抱清净理，眷言兰杜幽。一缄琼玖赠，万里别离愁。
巴岭云外没，蜀江天际流。怀贤耿遥思，相望凤池头。
