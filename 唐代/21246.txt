和答诗十首。和雉媒
唐代
白居易
吟君雉媒什，一哂复一叹。和之一何晚，今日乃成篇。
岂唯鸟有之，抑亦人复然。张陈刎颈交，竟以势不完。
至今不平气，塞绝泜水源。赵襄骨肉亲，亦以利相残。
至今不善名，高于磨笄山。况此笼中雉，志在饮啄间。
稻粱暂入口，性已随人迁。身苦亦自忘，同族何足言。
但恨为媒拙，不足以自全。劝君今日后，养鸟养青鸾。
青鸾一失侣，至死守孤单。劝君今日后，结客结任安。
主人宾客去，独住在门阑。
