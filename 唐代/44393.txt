少监三首
唐代
贯休
器琢仙珪美有馀，席珍国宝比难如。衔花乳燕看调瑟，
衣锦佳人侍读书。荀氏门风龙变化，谢家庭树玉扶疏。
即期寰海隆平日，归佐吾皇侍玉除。
益友相随益自强，趋庭问礼日昭彰。袍新宫锦千人目，
马骏桃花一巷香。偏爱曾颜终必及，或如韩白亦无妨。
八龙三虎森如也，万古千秋瑞圣唐。
具体而微太少年，凤毛五色带非烟。倚天长剑看无敌，
绕树号猿已应弦。接士开襟清圣熟，分题得句落花前。
即应出将传家法，圣泽恩波浩浩然。
