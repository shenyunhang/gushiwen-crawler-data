与独孤渐道别长句兼呈严八侍御
唐代
岑参
轮台客舍春草满，颍阳归客肠堪断。穷荒绝漠鸟不飞，
万碛千山梦犹懒。怜君白面一书生，读书千卷未成名。
五侯贵门脚不到，数亩山田身自耕。兴来浪迹无远近，
及至辞家忆乡信。无事垂鞭信马头，西南几欲穷天尽。
奉使三年独未归，边头词客旧来稀。借问君来得几日，
到家不觉换春衣。高斋清昼卷帷幕，纱帽接z5慵不著。
中酒朝眠日色高，弹棋夜半灯花落。冰片高堆金错盘，
满堂凛凛五月寒。桂林蒲萄新吐蔓，武城刺蜜未可餐。
军中置酒夜挝鼓，锦筵红烛月未午。花门将军善胡歌，
叶河蕃王能汉语。知尔园林压渭滨，夫人堂上泣罗裙。
鱼龙川北盘谿雨，鸟鼠山西洮水云。台中严公于我厚，
别后新诗满人口。自怜弃置天西头，因君为问相思否。
