八月五日歌
唐代
顾况
四月八日明星出，摩耶夫人降前佛。八月五日佳气新，
昭成太后生圣人。开元九年燕公说，奉诏听置千秋节。
丹青庙里贮姚宋，花萼楼中宴岐薛。清乐灵香几处闻，
鸾歌凤吹动祥云。已于武库见灵鸟，仍向晋山逢老君。
率土普天无不乐，河清海晏穷寥廓。梨园弟子传法曲，
张果先生进仙药。玉座凄凉游帝京，悲翁回首望承明。
云韶九奏杳然远，唯有五陵松柏声。
