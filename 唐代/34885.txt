送人
唐代
李咸用
少皞开宫行帝业，无刃金风剪红叶。雁别边沙入暖云，
蛩辞败草鸣香阁。有客为儒二十霜，酣歌郢雪时飘扬。
不甘长在诸生下，束书携剑离家乡。利爪鞲上鹰，
雄文雾中豹。可堪长与乌鸢噪，是宜摩碧汉以遐飞，
出南山而远蹈。况今大朝公道，天子文明，
团团月树悬青青。燕中有马如龙行，不换黄金无骏名。
荆山有玉犹在璞，未遇良工虚掷鹊。一壶清酒酌离情，
休向蒿中随雀跃。
