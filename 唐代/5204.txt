晚夏马嵬卿叔池亭即事寄京都一二知己
唐代
王湾
忝职畿甸淹，滥陪时俊后。才轻策疲劣，势薄常驱走。
牵役劳风尘，秉心在岩薮。宗贤开别业，形胜代希偶。
竹绕清渭滨，泉流白渠口。逡巡期赏会，挥忽变星斗。
逮此乘务闲，因而访幽叟。入来殊景物，行复洗纷垢。
林静秋色多，潭深月光厚。盛香莲近拆，新味瓜初剖。
滞拙怀隐沦，书之寄良友。
