洞庭秋月行
唐代
刘禹锡
洞庭秋月生湖心，层波万顷如熔金。孤轮徐转光不定，
游气濛濛隔寒镜。是时白露三秋中，湖平月上天地空。
岳阳楼头暮角绝，荡漾已过君山东。山城苍苍夜寂寂，
水月逶迤绕城白。荡桨巴童歌竹枝，连樯估客吹羌笛。
势高夜久阴力全，金气肃肃开星躔。浮云野马归四裔，
遥望星斗当中天。天鸡相呼曙霞出，敛影含光让朝日。
日出喧喧人不闲，夜来清景非人间。
