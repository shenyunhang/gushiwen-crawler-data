周长史昉画毗沙门天王歌
唐代
皎然
长史画神独感神，高步区中无两人。雅而逸，高且真，
形生虚无忽可亲。降魔大戟缩在手，倚天长剑横诸绅。
慈威示物虽凛凛，在德无秋唯有春。吾知真象本非色，
此中妙用君心得。苟能下笔合神造，误点一点亦为道。
写出霜缣可舒卷，何人应识此情远。秋斋清寂无外物，
盥手焚香聊自展。忆昔胡兵围未解，感得此神天上下。
至今云旗图我形，为君一顾烟尘清。
