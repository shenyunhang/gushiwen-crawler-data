读后汉逸人传二首
唐代
张谓
子陵没已久，读史思其贤。谁谓颍阳人，千秋如比肩。
尝闻汉皇帝，曾是旷周旋。名位苟无心，对君犹可眠。
东过富春渚，乐此佳山川。夜卧松下月，朝看江上烟。
钓时如有待，钓罢应忘筌。生事在林壑，悠悠经暮年。
于今七里濑，遗迹尚依然。高台竟寂寞，流水空潺湲。
庞公南郡人，家在襄阳里。何处偏来往，襄阳东陂是。
誓将业田种，终得保妻子。何言二千石，乃欲劝吾仕。
鹳鹊巢茂林，鼋鼍穴深水。万物从所欲，吾心亦如此。
不见鹿门山，朝朝白云起。采药复采樵，优游终暮齿。
