别李义
唐代
杜甫
神尧十八子，十七王其门。道国洎舒国，督唯亲弟昆。
中外贵贱殊，余亦忝诸孙。丈人嗣三叶，之子白玉温。
道国继德业，请从丈人论。丈人领宗卿，肃穆古制敦。
先朝纳谏诤，直气横乾坤。子建文笔壮，河间经术存。
尔克富诗礼，骨清虑不喧。洗然遇知己，谈论淮湖奔。
忆昔初见时，小襦绣芳荪。长成忽会面，慰我久疾魂。
三峡春冬交，江山云雾昏。正宜且聚集，恨此当离尊。
莫怪执杯迟，我衰涕唾烦。重问子何之，西上岷江源。
愿子少干谒，蜀都足戎轩。误失将帅意，不如亲故恩。
少年早归来，梅花已飞翻。努力慎风水，岂惟数盘飧。
猛虎卧在岸，蛟螭出无痕。王子自爱惜，老夫困石根。
生别古所嗟，发声为尔吞。
