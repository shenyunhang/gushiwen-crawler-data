过昭君村（村在归州东北四十里）
唐代
白居易
灵珠产无种，彩云出无根。亦如彼姝子，生此遐陋村。
至丽物难掩，遽选入君门。独美众所嫉，终弃出塞垣。
唯此希代色，岂无一顾恩。事排势须去，不得由至尊。
白黑既可变，丹青何足论。竟埋代北骨，不返巴东魂。
惨澹晚云水，依稀旧乡园。妍姿化已久，但有村名存。
村中有遗老，指点为我言。不取往者戒，恐贻来者冤。
至今村女面，烧灼成瘢痕。
