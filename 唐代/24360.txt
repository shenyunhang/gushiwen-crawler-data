鸿沟
唐代
张碧
毒龙衔日天地昏，八纮叆叇生愁云。秦园走鹿无藏处，
纷纷争处蜂成群。四溟波立鲸相吞，荡摇五岳崩山根。
鱼虾舞浪狂鳅鲲，龙蛇胆战登鸿门。星旗羽镞强者尊，
黑风白雨东西屯。山河欲拆人烟分，壮士鼓勇君王存。
项庄愤气吐不得，亚父斗声天上闻。玉光堕地惊昆仑，
留侯气魄吞太华。舌头一寸生阳春，神农女娲愁不言。
蛇枯老媪啼泪痕，星曹定秤秤王孙。项籍骨轻迷精魂，
沛公仰面争乾坤。须臾垓下贼星起，歌声缭绕凄人耳。
吴娃捧酒横秋波，霜天月照空城垒。力拔山兮忽到此，
骓嘶懒渡乌江水。新丰瑞色生楼台，西楚寒蒿哭愁鬼。
三尺霜鸣金匣里，神光一掉八千里。汉皇骤马意气生，
西南扫地迎天子。
