武昌老人说笛歌
唐代
刘禹锡
武昌老人七十馀，手把庾令相问书。自言少小学吹笛，
早事曹王曾赏激。往年镇戍到蕲州，楚山萧萧笛竹秋。
当时买材恣搜索，典却身上乌貂裘。古苔苍苍封老节，
石上孤生饱风雪。商声五音随指发，水中龙应行云绝。
曾将黄鹤楼上吹，一声占尽秋江月。如今老去语尤迟，
音韵高低耳不知。气力已微心尚在，时时一曲梦中吹。
