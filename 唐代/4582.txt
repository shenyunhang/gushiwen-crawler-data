宋主簿鸣皋梦赵六予未及报而陈子云亡今追…贻平昔游旧
唐代
卢藏用
暮川罕停波，朝云无留色。故人琴与诗，可存不可识。
识心尚可亲，琴诗非故人。鸣皋初梦赵，蜀国已悲陈。
感化伤沦灭，魂交惜未申。冥期失幽报，兹理复今晨。
前嗟成后泣，已矣将何及。旧感与新悲，虚怀酬昔时。
赵侯鸿宝气，独负青云姿。群有含妙识，众象悬清机。
雄谈尽物变，精义解人颐。在阴既独善，幽跃自为疑。
踠彼千里足，伤哉一尉欺。陈生富清理，卓荦兼文史。
思缛巫山云，调逸岷江水。铿锵哀忠义，感激怀知己。
负剑登蓟门，孤游入燕市。浩歌去京国，归守西山趾。
幽居探元化，立言见千祀。埋没经济情，良图竟云已。
坐忆平生游，十载怀嵩丘。题书满古壁，采药遍岩幽。
子微化金鼎，仙笙不可求。荣哉宋与陆，名宦美中州。
存亡一暌阻，岐路方悠悠。自予事山海，及兹人世改。
传闻当世荣，皆入古人名。无复平原赋，空馀邻笛声。
泣对西州使，悲访北邙茔。新坟蔓宿草，旧阙毁残铭。
为君成此曲，因言寄友生。默语无穷事，凋伤共此情。
