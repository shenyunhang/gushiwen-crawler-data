岳阳楼别窦司直
唐代
韩愈
洞庭九州间，厥大谁与让。南汇群崖水，北注何奔放。
潴为七百里，吞纳各殊状。自古澄不清，环混无归向。
炎风日搜搅，幽怪多冗长。轩然大波起，宇宙隘而妨。
巍峨拔嵩华，腾踔较健壮。声音一何宏，轰輵车万两。
犹疑帝轩辕，张乐就空旷。蛟螭露笋簴，缟练吹组帐。
鬼神非人世，节奏颇跌踼.阳施见夸丽，阴闭感凄怆。
朝过宜春口，极北缺堤障。夜缆巴陵洲，丛芮才可傍。
星河尽涵泳，俯仰迷下上。馀澜怒不已，喧聒鸣瓮盎。
明登岳阳楼，辉焕朝日亮。飞廉戢其威，清晏息纤纩。
泓澄湛凝绿，物影巧相况。江豚时出戏，惊波忽荡漾。
时当冬之孟，隙窍缩寒涨。前临指近岸，侧坐眇难望。
涤濯神魂醒，幽怀舒以畅。主人孩童旧，握手乍忻怅。
怜我窜逐归，相见得无恙。开筵交履舄，烂漫倒家酿。
杯行无留停，高柱送清唱。中盘进橙栗，投掷倾脯酱。
欢穷悲心生，婉娈不能忘。念昔始读书，志欲干霸王。
屠龙破千金，为艺亦云亢。爱才不择行，触事得谗谤。
前年出官由，此祸最无妄。公卿采虚名，擢拜识天仗。
奸猜畏弹射，斥逐恣欺诳。新恩移府庭，逼侧厕诸将。
于嗟苦驽缓，但惧失宜当。追思南渡时，鱼腹甘所葬。
严程迫风帆，劈箭入高浪。颠沈在须臾，忠鲠谁复谅。
生还真可喜，克己自惩创。庶从今日后，粗识得与丧。
事多改前好，趣有获新尚。誓耕十亩田，不取万乘相。
细君知蚕织，稚子已能饷。行当挂其冠，生死君一访。
