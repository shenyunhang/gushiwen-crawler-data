叹昨日三首
唐代
卢仝
昨日之日不可追，今日之日须臾期。如此如此复如此，
壮心死尽生鬓丝。秋风落叶客肠断，不办斗酒开愁眉。
贤名圣行甚辛苦，周公孔子徒自欺。
天下薄夫苦耽酒，玉川先生也耽酒。薄夫有钱恣张乐，
先生无钱养恬漠。有钱无钱俱可怜，百年骤过如流川。
平生心事消散尽，天上白日悠悠悬。
上帝板板主何物，日车劫劫西向没。自古贤圣无奈何，
道行不得皆白骨。白骨土化鬼入泉，生人莫负平生年。
何时出得禁酒国，满瓮酿酒曝背眠。
