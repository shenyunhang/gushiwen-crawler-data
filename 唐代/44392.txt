蜀王登福感寺塔三首
唐代
贯休
天资忠孝佐金轮，香火空王有宿因。此世喜登金骨塔，
前生应是育王身。封疆岁暮笙歌合，襦袴正初锦绣新。
释子沾恩无以报，只擎章句贡平津。
似圣悲增道不穷，忧民忧国契尧聪。两髯有雪丹霄外，
万里无尘一望中。南照微明连莽苍，峨嵋拥秀接崆峒。
林僧岁月知何幸，还似支公见谢公。
步步层层孰可陪，相轮边日照三台。喜欢烝庶皆相逐，
惆怅銮舆尚未回。金铎撼风天乐近，仙花含露瑞烟开。
一年一度常如此，愿见文翁百度来。
