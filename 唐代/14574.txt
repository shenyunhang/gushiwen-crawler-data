慈恩寺石磬歌
唐代
卢纶
灵山石磬生海西，海涛平处与山齐。长眉老僧同佛力，
咒使鲛人往求得。珠穴沈成绿浪痕，天衣拂尽苍苔色。
星汉徘徊山有风，禅翁静扣月明中。群仙下云龙出水，
鸾鹤交飞半空里。山精木魅不可听，落叶秋砧一时起。
花宫杳杳响泠泠，无数沙门昏梦醒。古廊灯下见行道，
疏林池边闻诵经。徒壮洪钟秘高阁，万金费尽工雕凿。
岂如全质挂青松，数叶残云一片峰。吾师宝之寿中国，
愿同劫石无终极。
