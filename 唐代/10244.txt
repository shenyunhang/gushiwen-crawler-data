留别郑三、韦九兼洛下诸公
唐代
高适
忆昨相逢论久要，顾君哂我轻常调。羁旅虽同白社游，
诗书已作青云料。蹇质蹉跎竟不成，年过四十尚躬耕。
长歌达者杯中物，大笑前人身后名。幸逢明盛多招隐，
高山大泽征求尽。此时亦得辞渔樵，青袍裹身荷圣朝。
犁牛钓竿不复见，县人邑吏来相邀。远路鸣蝉秋兴发，
华堂美酒离忧销。不知何日更携手，应念兹晨去折腰。
