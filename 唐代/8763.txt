送云阳邹儒立少府侍奉还京师
唐代
韦应物
建中即藩守，天宝为侍臣。历观两都士，多阅诸侯人。
邹生乃后来，英俊亦罕伦。为文颇瑰丽，禀度自贞醇。
甲科推令名，延阁播芳尘。再命趋王畿，请告奉慈亲。
一钟信荣禄，可以展欢欣。昆弟俱时秀，长衢当自伸。
聊从郡阁暇，美此时景新。方将极娱宴，已复及离晨。
省署惭再入，江海绵十春。今日阊门路，握手子归秦。
