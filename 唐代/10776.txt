上韦左相二十韵（见素）
唐代
杜甫
凤历轩辕纪，龙飞四十春。八荒开寿域，一气转洪钧。
霖雨思贤佐，丹青忆老臣。应图求骏马，惊代得麒麟。
沙汰江河浊，调和鼎鼐新。韦贤初相汉，范叔已归秦。
盛业今如此，传经固绝伦。豫樟深出地，沧海阔无津。
北斗司喉舌，东方领搢绅。持衡留藻鉴，听履上星辰。
独步才超古，馀波德照邻。聪明过管辂，尺牍倒陈遵。
岂是池中物，由来席上珍。庙堂知至理，风俗尽还淳。
才杰俱登用，愚蒙但隐沦。长卿多病久，子夏索居频。
回首驱流俗，生涯似众人。巫咸不可问，邹鲁莫容身。
感激时将晚，苍茫兴有神。为公歌此曲，涕泪在衣巾。
