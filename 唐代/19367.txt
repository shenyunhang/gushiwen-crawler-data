古意
唐代
孟郊
荡子守边戍，佳人莫相从。去来年月多，苦愁改形容。
上山复下山，踏草成古踪。徒言采蘼芜，十度一不逢。
鉴独是明月，识志唯寒松。井桃始开花，一见悲万重。
人颜不再春，桃色有再浓。捐气入空房，无憀乍从容。
启贴理针线，非独学裁缝。手持未染彩，绣为白芙蓉。
芙蓉无染污，将以表心素。欲寄未归人，当春无信去。
无信反增愁，愁心缘陇头。愿君如陇水，冰镜水还流。
宛宛青丝线，纤纤白玉钩。玉钩不亏缺，青丝无断绝。
回还胜双手，解尽心中结。
