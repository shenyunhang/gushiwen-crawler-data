送张秀才谒高中丞
唐代
李白
秦帝沦玉镜，留侯降氛氲。感激黄石老，经过沧海君。
壮士挥金槌，报仇六国闻。智勇冠终古，萧陈难与群。
两龙争斗时，天地动风云。酒酣舞长剑，仓卒解汉纷。
宇宙初倒悬，鸿沟势将分。英谋信奇绝，夫子扬清芬。
胡月入紫微，三光乱天文。高公镇淮海，谈笑却妖氛。
采尔幕中画，戡难光殊勋。我无燕霜感，玉石俱烧焚。
但洒一行泪，临歧竟何云。
