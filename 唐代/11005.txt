陪李七司马皂江上观造竹桥即日成往来之…简李公二首
唐代
杜甫
伐竹为桥结构同，褰裳不涉往来通。天寒白鹤归华表，
日落青龙见水中。顾我老非题柱客，知君才是济川功。
合欢却笑千年事，驱石何时到海东。
把烛成桥夜，回舟坐客时。天高云去尽，江迥月来迟。
衰谢多扶病，招邀屡有期。异方乘此兴，乐罢不无悲。
