修养
唐代
刘叉
损神终日谈虚空，不必归命于胎中。我神不西亦不东，
烟收云散何濛濛。尝令体如微微风，绵绵不断道自冲。
世人逢一不逢一，一回存想一回出。只知一切望一切，
不觉一日损一日。劝君修真复识真，世上道人多忤人，
披图醮录益乱神。此法那能坚此身，心田自有灵地珍。
惜哉自有不自亲，明真汩没随埃尘。
