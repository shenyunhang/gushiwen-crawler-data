奉和袭美太湖诗二十首。三宿神景宫
唐代
陆龟蒙
灵踪未遍寻，不觉溪色暝。回头问栖所，稍下杉萝径。
岩居更幽绝，涧户相隐映。过此即神宫，虚堂惬云性。
四轩尽疏达，一榻何清零。仿佛闻玉笙，鼓铿动凉磬。
风凝古松粒，露压修荷柄。万籁既无声，澄明但心听。
希微辨真语，若授虚皇命。尺宅按来平，华池漱馀净。
频窥宿羽丽，三吸晨霞盛。岂独冷衣襟，便堪遗造请。
徒深物外趣，未脱尘中病。举首谢灵峰，徜徉事归榜。
