代美人愁镜二首
唐代
李白
明明金鹊镜，了了玉台前。拂拭交冰月，光辉何清圆。
红颜老昨日，白发多去年。铅粉坐相误，照来空凄然。
美人赠此盘龙之宝镜，烛我金缕之罗衣。时将红袖拂明月，
为惜普照之馀晖。影中金鹊飞不灭，台下青鸾思独绝。
稿砧一别若箭弦，去有日，来无年。狂风吹却妾心断，
玉箸并堕菱花前。
