秋梦行
唐代
卢仝
客行一夜秋风起，客梦南游渡湘水。湘水泠泠彻底清，
二妃怨处无限情。娥皇不语启娇靥，女英目成转心惬。
长眉入鬓何连娟，肌肤白玉秀且鲜。裴回共咏东方日，
沉吟再理南风弦。声断续，思绵绵，中含幽意两不宣。
殷勤纤手惊破梦，中宵寂寞心凄然。心凄然，肠亦绝。
寐不寐兮玉枕寒，夜深夜兮霜似雪。镜中不见双翠眉，
台前空挂纤纤月。纤纤月，盈复缺，娟娟似眉意难诀。
愿此眉兮如此月，千里万里光不灭。
