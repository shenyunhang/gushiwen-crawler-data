远公亭牡丹
唐代
李咸用
雁门禅客吟春亭，牡丹独逞花中英。双成腻脸偎云屏，
百般姿态因风生。延年不敢歌倾城，朝云暮雨愁娉婷。
蕊繁蚁脚黏不行，甜迷蜂醉飞无声。庐山根脚含精灵，
发妍吐秀丛君庭。湓江太守多闲情，栏朱绕绛留轻盈。
潺潺绿醴当风倾，平头奴子啾银笙。红葩艳艳交童星，
左文右武怜君荣，白铜鞮上惭清明。
