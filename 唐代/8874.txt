答崔都水
唐代
韦应物
亭亭心中人，迢迢居秦关。常缄素札去，适枉华章还。
忆在沣郊时，携手望秋山。久嫌官府劳，初喜罢秩闲。
终年不事业，寝食长慵顽。不知为时来，名籍挂郎间。
摄衣辞田里，华簪耀颓颜。卜居又依仁，日夕正追攀。
牧人本无术，命至苟复迁。离念积岁序，归途眇山川。
郡斋有佳月，园林含清泉。同心不在宴，樽酒徒盈前。
览君陈迹游，词意俱凄妍。忽忽已终日，将酬不能宣。
氓税况重叠，公门极熬煎。责逋甘首免，岁晏当归田。
勿厌守穷辙，慎为名所牵。
