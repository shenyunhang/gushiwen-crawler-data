郑县宿陶太公馆中赠冯六元二
唐代
王昌龄
儒有轻王侯，脱略当世务。本家蓝田下，非为渔弋故。
无何困躬耕，且欲驰永路。幽居与君近，出谷同所骛。
昨日辞石门，五年变秋露。云龙未相感，干谒亦已屡。
子为黄绶羁，余忝蓬山顾。京门望西岳，百里见郊树。
飞雨祠上来，霭然关中暮。驱车郑城宿，秉烛论往素。
山月出华阴，开此河渚雾。清光比故人，豁达展心晤。
冯公尚戢翼，元子仍跼步。拂衣易为高，沦迹难有趣。
张范善终始，吾等岂不慕。罢酒当凉风，屈伸备冥数。
