桃源行送友
唐代
武元衡
武陵川径入幽遐，中有鸡犬秦人家，家傍流水多桃花。
桃花两边种来久，流水一通何时有。垂条落蕊暗春风，
夹岸芳菲至山口。岁岁年年能寂寥，林下青苔日为厚。
时有仙鸟来衔花，曾无世人此携手。可怜不知若为名，
君往从之多所更。古驿荒桥平路尽，崩湍怪石小溪行。
相见维舟登览处，红堤绿岸宛然成。多君此去从仙隐，
令人晚节悔营营。
