送韦十二兵曹
唐代
王昌龄
县职如长缨，终日检我身。平明趋郡府，不得展故人。
故人念江湖，富贵如埃尘。迹在戎府掾，心游天台春。
独立浦边鹤，白云长相亲。南风忽至吴，分散还入秦。
寒夜天光白，海净月色真。对坐论岁暮，弦悲岂无因。
平生驰驱分，非谓杯酒仁。出处两不合，忠贞何由伸。
看君孤舟去，且欲歌垂纶。
