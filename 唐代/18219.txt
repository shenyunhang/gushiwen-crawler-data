界围岩水帘（元和十年春月，自永州召还，经岩下）
唐代
柳宗元
界围汇湘曲，青壁环澄流。悬泉粲成帘，罗注无时休。
韵磬叩凝碧，锵锵彻岩幽。丹霞冠其巅，想像凌虚游。
灵境不可状，鬼工谅难求。忽如朝玉皇，天冕垂前旒。
楚臣昔南逐，有意仍丹丘。今我始北旋，新诏释缧囚。
采真诚眷恋，许国无淹留。再来寄幽梦，遗贮催行舟。
