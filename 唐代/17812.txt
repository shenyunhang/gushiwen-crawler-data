庭楸
唐代
韩愈
庭楸止五株，共生十步间。各有藤绕之，上各相钩联。
下叶各垂地，树颠各云连。朝日出其东，我常坐西偏。
夕日在其西，我常坐东边。当昼日在上，我在中央间。
仰视何青青，上不见纤穿。朝暮无日时，我且八九旋。
濯濯晨露香，明珠何联联。夜月来照之，蒨蒨自生烟。
我已自顽钝，重遭五楸牵。客来尚不见，肯到权门前。
权门众所趋，有客动百千。九牛亡一毛，未在多少间。
往既无可顾，不往自可怜。
