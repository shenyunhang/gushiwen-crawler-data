奉酬于中丞使君郡斋卧病见示一首
唐代
皎然
宿昔祖师教，了空无不可。枯槁未死身，理心寄行坐。
仁公施春令，和风来泽我。生成一草木，大道无负荷。
论入空王室，明月开心胸。性起妙不染，心行寂无踪。
若非禅中侣，君为雷次宗。比闻朝端名，今贻郡斋作。
真思凝瑶瑟，高情属云鹤。抉得骊龙珠，光彩曜掌握。
若作诗中友，君为谢康乐。盘薄西山气，贮在君子衿。
澄澹秋水影，用为字人心。群物如凫鹥，游翱爱清深。
格居第一品，高步凌前躅。精义究天人，四坐听不足。
伊昔柳太守，曾赏汀洲蘋.如何五百年，重见江南春。
公每省往事，咏歌怀昔辰。以兹得高卧，任物化自淳。
还因访禅隐，知有雪山人。
