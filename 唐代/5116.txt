奉和御制春台望
唐代
贺知章
青阳布王道，玄览陶真性。欣若天下春，高逾域中圣。
神皋类观赏，帝里如悬镜。缭绕八川浮，岧峣双阙映。
晓色遍昭阳，晴云卷建章。华滋的皪丹青树，
颢气氤氲金玉堂。尚有灵蛇下鄜畤，还征瑞宝入陈仓。
自昔秦奢汉穷武，后庭万馀宫百数。旗回五丈殿千门，
连绵南隥出西垣。广画螓蛾夸窈窕，罗生玳瑁象昆仑。
乃眷天晴兴隐恤，古来土木良非一。荆临章观赵丛台。
何如尧阶将禹室。层栏窈窕下龙舆，清管逶迤半绮疏。
一听南风引鸾舞，长谣北极仰鹑居。
