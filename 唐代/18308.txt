种朮
唐代
柳宗元
守闲事服饵，采朮东山阿。东山幽且阻，疲苶烦经过。
戒徒劚灵根，封植閟天和。违尔涧底石，彻我庭中莎。
土膏滋玄液，松露坠繁柯。南东自成亩，缭绕纷相罗。
晨步佳色媚，夜眠幽气多。离忧苟可怡，孰能知其他。
爨竹茹芳叶，宁虑瘵与瘥。留连树蕙辞，婉娩采薇歌。
悟拙甘自足，激清愧同波。单豹且理内，高门复如何。
