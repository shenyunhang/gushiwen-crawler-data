题黄山汤院
唐代
李敬方
楚镇惟黄岫，灵泉浴圣源。煎熬何处所，炉炭孰司存。
沙暖泉长拂，霜笼水更温。不疏还自决，虽挠未尝浑。
地启岩为洞，天开石作盆。常留今日色，不减故年痕。
阴焰潜生海，阳光暗烛坤。定应邻火宅，非独过焦原。
龙讶经冬润，莺疑满谷暄。善烹寒食茗，能变早春园。
及物功何大，随流道益尊。洁斋齐物主，疗病夺医门。
外秘千峰秀，旁通百潦奔。禅家休问疾，骚客罢招魂。
卧理黔川守，分忧汉主恩。惨伤因有暇，徒御诫无喧。
痒闷头风切，爬搔臂力烦。披榛通白道，束马置朱幡。
谢屐缘危磴，戎装逗远村。慢游登竹径，高步入山根。
崖巘差行灶，蓬茅过小轩。御寒增帐幕，甃影尽玙璠.
不与华池语，宁将浴室论。洗心过顷刻，浸发迨朝暾。
汗洽聊箕踞，支羸暂虎蹲。濯缨闲更入，漱齿渴仍吞。
气燠胜重絸，风和敌一尊。适来还蹭蹬，复出又攀援。
形秽忻除垢，神嚣喜破昏。明夷徵立象，既济感文言。
已阂眠沙麂，仍妨卧石猿。香驱蒸雾起，烟霿湿云屯。
破险更祠宇，凭高易庙垣。旧基绝仄足，新构忽行鹓.
胜地非无栋，征途遽改辕。贪程归路远，折政讼庭繁。
兴往留年月，诗成遗子孙。已镌东壁石，名姓寄无垠。
