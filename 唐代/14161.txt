奉天酬别郑谏议云逵、卢拾遗景亮见别之作
唐代
戴叔伦
巨孽盗都城，传闻天下惊。陪臣九江畔，走马来赴难。
伏奏见龙颜，旋持手诏还。单车不可驻，朱槛未遑攀。
故人出相饯，共悲行路难。临岐荷赠言，对酒独伤魂。
世故山川险，忧多思虑昏。重阴蔽芳月，叠岭明旧雪。
泥积辙更深，木冰花不发。郑君间世贤，忠孝乃双全。
大义弃妻子，至淳易生死。知心三四人，越境千馀里。
骏马帐前发，惊尘路傍起。楼头俯首看，莫敢相留止。
拜阙奏良图，留中沃圣谟。洗兵救卫郡，诱敌讨幽都。
名亚典属国，良选谏大夫。从容九霄上，谈笑授阴符。
卢生富才术，特立居近密。采掇献吾君，朝廷视听新。
宽饶狂自比，汲黯直为邻。就列继三事，主文当七人。
可怜长守道，不觉五逢春。昔去城南陌，各为天际客。
关河烟雾深，寸步音尘隔。羁旅忽相遇，别离又兹夕。
前悲涕未干，后喜心已戚。而我方老大，颇为风眩迫。
夫君并少年，何尔鬓须白。惆怅语不尽，裴回情转剧。
一尊自共持，以慰长相忆。
