秋霖即事联句三十韵
唐代
白居易
萧索穷秋月，苍茫苦雨天。泄云生栋上，行潦入庭前。 ——白居易
苔色侵三径，波声想五弦。井蛙争入户，辙鲋乱归泉。 ——王起
高霤愁晨坐，空阶惊夜眠。鹤鸣犹未已，蚁穴亦频迁。 ——刘禹锡
散漫疏还密，空濛断复连。竹沾青玉润，荷滴白珠圆。 ——白居易
地湿灰蛾灭，池添水马怜。有苗沾霢霂，无月弄潺湲。 ——王起
篱菊潜开秀，园蔬已罢鲜。断行随雁翅，孤啸耸鸢肩。 ——刘禹锡
桥柱黏黄菌，墙衣点绿钱。草荒行药路，沙泛钓鱼船。 ——白居易
长者车犹阻，高人榻且悬。金乌何日见，玉爵几时传。 ——王起
近井桐先落，当檐石欲穿。趋风诚有恋，披雾邈无缘。 ——刘禹锡
廪米陈生醭，庖薪湿起烟。鸣鸡潜报晓，急景暗凋年。 ——白居易
盖洒高松上，丝繁细柳边。拂丛时起蝶，堕叶乍惊蝉。 ——王起
巾角皆争垫，裙裾别似湔。人多蒙翠被，马尽著连乾。 ——刘禹锡
好客无来者，贫家但悄然。湿泥印鹤迹，漏壁络蜗涎。 ——白居易
蚊聚雷侵室，鸥翻浪满川。上楼愁幂幂，绕舍厌溅溅。 ——王起
律候今秋矣，欢娱久旷焉。但令高兴在，晴后奉周旋。 ——刘禹锡
