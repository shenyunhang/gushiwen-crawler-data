偶诗五首
唐代
司空图
闲韵虽高不衒才，偶抛猿鸟乍归来。
夕阳照个新红叶，似要题诗落砚台。
芙蓉骚客空留怨，芍药诗家只寄情。
谁似天才李山甫，牡丹属思亦纵横。
贤豪出处尽沉吟，白日高悬只照心。
一掬信陵坟上土，便如碣石累千金。
声貌由来固绝伦，今朝共许占残春。
当歌莫怪频垂泪，得地翻惭早失身。
中宵茶鼎沸时惊，正是寒窗竹雪明。
甘得寂寥能到老，一生心地亦应平。
