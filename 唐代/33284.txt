太湖诗。练渎（吴王所开）
唐代
皮日休
吴王厌得国，所玩终不足。一上姑苏台，犹自嫌局促。
艅艎六宫闹，艨冲后军肃。一阵水麝风，空中荡平渌。
鸟困避锦帆，龙跧防铁轴。流苏惹烟浪，羽葆飘岩谷。
灵境太蹂践，因兹塞林屋。空阔嫌太湖，崎岖开练渎。
三寻齾石齿，数里穿山腹。底静似金膏，砾碎如丹粟。
波殿郑妲醉，蟾阁西施宿。几转含烟舟，一唱来云曲。
不知阑楯上，夜有越人镞。君王掩面死，嫔御不敢哭。
艳魄逐波涛，荒宫养麋鹿。国破沟亦浅，代变草空绿。
白鸟都不知，朝眠还暮浴。
