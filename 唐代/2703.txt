出为豫章郡途次庐山东岩下
唐代
张九龄
兹山镇何所，乃在澄湖阴。下有蛟螭伏，上与虹蜺寻。
灵仙未始旷，窟宅何其深。双阙出云峙，三宫入烟沉。
攀崖犹昔境，种杏非旧林。想像终古迹，惆怅独往心。
纷吾婴世网，数载忝朝簪。孤根自靡托，量力况不任。
多谢周身防，常恐横议侵。岂匪鹓鸿列，惕如泉壑临。
迨兹刺江郡，来此涤尘襟。有趣逢樵客，忘怀狎野禽。
栖闲义未果，用拙欢在今。愿言答休命，归事丘中琴。
