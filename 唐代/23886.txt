哭刘尚书梦得二首
唐代
白居易
四海齐名白与刘，百年交分两绸缪。
同贫同病退闲日，一死一生临老头。
杯酒英雄君与操，文章微婉我知丘。
贤豪虽殁精灵在，应共微之地下游。
今日哭君吾道孤，寝门泪满白髭须。
不知箭折弓何用？兼恐唇亡齿亦枯！
窅窅穷泉埋宝玉，骎骎落景挂桑榆。
夜台幕齿期非远，但问前头相见无。
