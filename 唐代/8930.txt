春月观省属城，始憩东西林精舍
唐代
韦应物
因时省风俗，布惠迨高年。建隼出浔阳，整驾游山川。
白云敛晴壑，群峰列遥天。嶔崎石门状，杳霭香炉烟。
榛荒屡罥挂，逼侧殆覆颠。方臻释氏庐，时物屡华妍。
昙远昔经始，于兹閟幽玄。东西竹林寺，灌注寒涧泉。
人事既云泯，岁月复已绵。殿宇馀丹绀，磴阁峭欹悬。
佳士亦栖息，善身绝尘缘。今我蒙朝寄，教化敷里鄽。
道妙苟为得，出处理无偏。心当同所尚，迹岂辞缠牵。
