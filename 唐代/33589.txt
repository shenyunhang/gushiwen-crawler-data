奉和袭美太湖诗二十首。缥缈峰
唐代
陆龟蒙
左右皆跳岑，孤峰挺然起。因思缥缈称，乃在虚无里。
清晨跻磴道，便是孱颜始。据石即更歌，遇泉还徙倚。
花奇忽如荐，树曲浑成几。乐静烟霭知，忘机猿狖喜。
频攀峻过斗，末造平如砥。举首阂青冥，回眸聊下视。
高帆大于鸟，广墠才类蚁。就此微茫中，争先未尝已。
葛洪话刚气，去地四千里。苟能乘之游，止若道路耳。
吾将自峰顶，便可朝帝扆。尽欲活群生，不唯私一己。
超骑明月蜍，复弄华星蕊。却下蓬莱巅，重窥清浅水。
身为大块客，自号天随子。他日向华阳，敲云问名氏。
