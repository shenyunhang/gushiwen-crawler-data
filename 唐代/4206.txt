南山家园林木交映盛夏五月幽然清凉独坐思远率成十韵
唐代
陈子昂
寂寥守寒巷，幽独卧空林。松竹生虚白，阶庭横古今。
郁蒸炎夏晚，栋宇閟清阴。轩窗交紫霭，檐户对苍岑。
凤蕴仙人箓，鸾歌素女琴。忘机委人代，闭牖察天心。
蛱蝶怜红药，蜻蜓爱碧浔。坐观万象化，方见百年侵。
扰扰将何息，青青长苦吟。愿随白云驾，龙鹤相招寻。
