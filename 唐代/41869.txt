酒胡子
唐代
卢注
同心相遇思同欢，擎出酒胡当玉盘。盘中臲卼不自定，
四座清宾注意看。可亦不在心，否亦不在面，
徇客随时自圆转。酒胡五藏属他人，十分亦是无情劝。
尔不耕，亦不饥。尔不蚕，亦有衣。有眼不能分黼黻，
有口不能明是非。鼻何尖，眼何碧，仪形本非天地力。
雕镌匠意苦多端，翠帽朱衫巧妆饰。长安斗酒十千酤，
刘伶平生为酒徒。刘伶虚向酒中死，不得酒池中拍浮。
酒胡一滴不入眼，空令酒胡名酒胡。
