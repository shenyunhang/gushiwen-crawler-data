病题二首
唐代
徐铉
性灵慵懒百无能，唯被朝参遣夙兴。圣主优容恩未答，
丹经疏阔病相陵。脾伤对客偏愁酒，眼暗看书每愧灯。
进与时乖不知退，可怜身计谩腾腾。
人间多事本难论，况是人间懒慢人。不解养生何怪病，
已能知命敢辞贫。向空咄咄烦书字，举世滔滔莫问津。
金马门前君识否，东方曼倩是前身。
