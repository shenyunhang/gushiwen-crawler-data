丁巳元日
唐代
司空图
禀朔华夷会，开春气象生。日随行阙近，岳为寿觞晴。
作睿由稽古，昭仁事措刑。上玄劳眷佑，高庙保忠贞。
星变当移幸，人心喜奉迎。传呼清御道，雪涕识臣诚。
鼎饪和方济，台阶润欲平。扶天咨协力，并日召延英。
金跃洪炉动，云驱众蛰惊。关中留王气，席上纵奇兵。
累降搜贤诏，兼持进善旌。短辕收骥步，直路发鹏程。
自乏匡时略，非沽矫俗名。鹤笼何足献，蜗舍别无营。
羸带漳滨病，吟哀越客声。移居荒药圃，耗志在棋枰。
醉忘身空老，书怜眼尚明。偶能甘蹇分，岂是薄浮荣。
虑戒防微浅，□知近利轻。献陵三百里，寤寐祷时清。
