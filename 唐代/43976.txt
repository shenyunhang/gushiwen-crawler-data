塞上曲二首
唐代
贯休
锦袷胡儿黑如漆，骑羊上冰如箭疾。蒲萄酒白雕腊红，
苜蓿根甜沙鼠出。单于右臂何须断，天子昭昭本如日。
一握黳髯一握丝，须知只为平戎术。
去年转斗阴山脚，生得单于却放却。今年深入于不毛，
胡兵拔帐遗弓刀。男儿须展平生志，为国输忠合天地。
甲穿虽即失黄金，剑缺犹能生紫气。塞草萋萋兵士苦，
胡虏如今勿胡虏。封侯十万始无心，玉关凯入君看取。
