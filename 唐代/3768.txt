奉和圣制春台望应制
唐代
苏颋
壮丽天之府，神明王者宅。大君乘飞龙，登彼复怀昔。
圆阙朱光焰，横山翠微积。河汧流作表，县聚开成陌。
即旧在皇家，维新具物华。云连所上居恒属，
日更时中望不斜。三月沧池摇积水，万年青树缀新花。
暴嬴国此尝图霸，霸业后仁先以诈。东破诸侯西入秦，
咸阳北阪南渭津。诗书焚爇散学士，高阁奢逾娇美人。
事往覆輈经远喻，春还按跸凭高赋。戎观爱力深惟省，
越厌陈方何足务。清吹遥遥发帝台，宸文耿耿照天回。
伯夷位事愚臣忝，喜奏声成凤鸟来。
