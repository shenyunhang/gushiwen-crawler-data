感知上刑部郑侍郎
唐代
李洞
寄掩白云司，蜀都高卧时。邻僧照寒竹，宿鸟动秋池。
帝诵嘉莲表，人吟宝剑诗。石渠流月断，画角截江吹。
闲出黄金勒，前飞白鹭鹚。公心外国说，重望两朝推。
静藓斜圭影，孤窗响锡枝。兴幽松雪见，心苦砚冰知。
缘杖虫声切，过门马足迟。漏残终卷读，日下大名垂。
平碛容雕上，仙山许狖窥。数联金口出，死免愧丘为。
