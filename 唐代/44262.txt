遇五天僧入五台五首
唐代
贯休
十万里到此，辛勤讵可论。唯云吾上祖，见买给孤园。
一月行沙碛，三更到铁门。白头乡思在，回首一销魂。
雪岭顶危坐，乾坤四顾低。河横于阗北，日落月支西。
水石香多白，猿猱老不啼。空馀忍辱草，相对色萋萋。
远礼清凉寺，寻真似善才。身心无所得，日月不将来。
白叠还图象，沧溟亦泛杯。唐人亦何幸，处处觉花开。
涂足油应尽，干陀帔半隳。辟支迦状貌，刹利帝家儿。
结印魔应哭，游心圣不知。深嗟头已白，不得远相随。
送迎经几国，多化帝王心。电激青莲目，环垂紫磨金。
眉根霜入细，梵夹蠹难侵。必似陀波利，他年不可寻。
