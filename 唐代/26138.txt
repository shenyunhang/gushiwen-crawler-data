答窦知言
唐代
姚合
冬日易惨恶，暴风拔山根。尘沙落黄河，浊波如地翻。
飞鸟皆束翼，居人不开门。独我赴省期，冒此驰毂辕。
陕城城西边，逢子亦且奔。所趋事一心，相见如弟昆。
我惨得子舒，我寒得子温。同行十日程，僮仆性亦敦。
到京人事多，日无闲精魂。念子珍重我，吐辞发蒙昏。
反复千万意，一百六十言。格高思清冷，山低济浑浑。
尝闻朋友惠，赠言始为恩。金玉日消费，好句长存存。
倒篚别收贮，不与俗士论。每当清夜吟，使我如哀猿。
