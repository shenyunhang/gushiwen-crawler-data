游天台山
唐代
张祜
崔嵬海西镇，灵迹传万古。群峰日来朝，累累孙侍祖。
三茅即拳石，二室犹块土。傍洞窟神仙，中岩宅龙虎。
名从乾取象，位与坤作辅。鸾鹤自相群，前人空若瞽。
巉巉割秋碧，娲女徒巧补。视听出尘埃，处高心渐苦。
才登招手石，肘底笑天姥。仰看华盖尖，赤日云上午。
奔雷撼深谷，下见山脚雨。回首望四明，矗若城一堵。
昏晨邈千态，恐动非自主。控鹄大梦中，坐觉身栩栩。
东溟子时月，却孕元化母。彭蠡不盈杯，浙江微辨缕。
石梁屹横架，万仞青壁竖。却瞰赤城颠，势来如刀弩。
盘松国清道，九里天莫睹。穹崇上攒三，突兀傍耸五。
空崖绝凡路，痴立麋与麈。邈峻极天门，觑深窥地户。
金庭路非远，徒步将欲举。身乐道家流，惇儒若一矩。
行寻白云叟，礼象登峻宇。佛窟绕杉岚，仙坛半榛莽。
悬崖与飞瀑，险喷难足俯。海眼三井通，洞门双阙拄。
琼台下昏侧，手足前采乳。但造不死乡，前劳何足数。
