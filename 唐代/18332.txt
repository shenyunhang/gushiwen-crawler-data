龟背戏
唐代
柳宗元
长安新技出宫掖，喧喧初遍王侯宅。玉盘滴沥黄金钱，
皎如文龟丽秋天。八方定位开神卦，六甲离离齐上下。
投变转动玄机卑，星流霞破相参差。四分五裂势未已，
出无入有谁能知。乍惊散漫无处所，须臾罗列已如故。
徒言万事有盈虚，终朝一掷知胜负。修门象棋不复贵，
魏宫妆奁世所弃。岂如瑞质耀奇文，愿持千岁寿吾君。
庙堂巾笥非余慕，钱刀儿女徒纷纷。
