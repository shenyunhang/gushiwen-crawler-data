古兴二首
唐代
沈徽
蔓草自细微，女萝始夭夭。夤缘至百尺，荣耀非一朝。
敷色高碧岭，流芳薄丹霄。如何摧秀木，正为馀波漂。
茎叶落岩迹，英蕤从风飙。洪柯不足恃，况乃托陵苕。
长安富豪右，信是天下枢。戚里笙歌发，禁门冠盖趋。
攀云无丑士，唾地尽成珠。日晏下双阙，烟花乱九衢。
恩荣在片言，零落亦须臾。何意还自及，曲池今已芜。
