仲秋朝拜昭陵
唐代
权德舆
清秋寿原上，诏拜承吉卜。尝读贞观书，及兹幸斋沐。
文皇昔潜耀，随季自颠覆。抚运斯顺人，救焚非逐鹿。
神祇戴元圣，君父纳大麓。良将授兵符，直臣调鼎餗.
无疆传庆祚，有截荷亭育。仙驭凌紫氛，神游弃黄屋。
方祗护山迹，先正陪岩腹。杳杳九嵕深，沈沈万灵肃。
鸟飞田已辟，龙去云犹簇。金气爽林峦，乾冈走崖谷。
吾皇弘孝理，率土蒙景福。拥佑乃清夷，威灵谅回复。
礼承三公重，心愧二卿禄。展敬何所伸，曾以斧山木。
