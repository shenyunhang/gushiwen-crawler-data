留上李右相（一作奉赠李右相林甫）
唐代
高适
风俗登淳古，君臣挹大庭。深沉谋九德，密勿契千龄。
独立调元气，清心豁窅冥。本枝连帝系，长策冠生灵。
傅说明殷道，萧何律汉刑。钧衡持国柄，柱石总朝经。
隐轸江山藻，氛氲鼎鼐铭。兴中皆白雪，身外即丹青。
江海呼穷鸟，诗书问聚萤。吹嘘成羽翼，提握动芳馨。
倚伏悲还笑，栖迟醉复醒。恩荣初就列，含育忝宵形。
有窃丘山惠，无时枕席宁。壮心瞻落景，生事感浮萍。
莫以才难用，终期善易听。未为门下客，徒谢少微星。
