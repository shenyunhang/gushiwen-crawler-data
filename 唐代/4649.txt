辛丑岁十月上幸长安时扈从出西岳作
唐代
沈佺期
西镇何穹崇，壮哉信灵造。诸岭皆峻秀，中峰特美好。
傍见巨掌存，势如石东倒。颇闻首阳去，开坼此河道。
磅礴压洪源，巍峨壮清昊。云泉纷乱瀑，天磴屹横抱。
子先呼其巅，宫女世不老。下有府君庙，历载传洒扫。
皇明应天游，十月戒丰镐。微末忝闲从，兼得事蘋藻。
宿心爱兹山，意欲拾灵草。阴壑已永閟，云窦绝探讨。
芳月期来过，回策思方浩。
