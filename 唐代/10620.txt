冬狩行（时梓州刺史章彝兼侍御史留后东川）
唐代
杜甫
君不见东川节度兵马雄，校猎亦似观成功。
夜发猛士三千人，清晨合围步骤同。禽兽已毙十七八，
杀声落日回苍穹。幕前生致九青兕，骆驼pI峞垂玄熊。
东西南北百里间，仿佛蹴踏寒山空。有鸟名鸲鹆，
力不能高飞逐走蓬。肉味不足登鼎俎，何为见羁虞罗中。
春蒐冬狩侯得同，使君五马一马骢。况今摄行大将权，
号令颇有前贤风。飘然时危一老翁，十年厌见旌旗红。
喜君士卒甚整肃，为我回辔擒西戎。草中狐兔尽何益，
天子不在咸阳宫。朝廷虽无幽王祸，得不哀痛尘再蒙。
呜呼，得不哀痛尘再蒙。
