浣溪沙
唐代
张泌
钿毂香车过柳堤，桦烟分处马频嘶，为他沉醉不成泥¤
花满驿亭香露细，杜鹃声断玉蟾低，含情无语倚楼西。
马上凝情忆旧游，照花淹竹小溪流，钿筝罗幕玉搔头¤
早是出门长带月，可堪分袂又经秋，晚风斜日不胜愁。
独立寒阶望月华，露浓香泛小庭花，绣屏愁背一灯斜¤
云雨自从分散后，人间无路到仙家，但凭魂梦访天涯。
依约残眉理旧黄，翠鬟抛掷一簪长，暖风晴日罢朝妆¤
闲折海棠看又拈，玉纤无力惹馀香，此情谁会倚斜阳。
翡翠屏开绣幄红，谢娥无力晓妆慵，锦帷鸳被宿香浓¤
微雨小庭春寂寞，燕飞莺语隔帘栊，杏花凝恨倚东风。
花月香寒悄夜尘，绮筵幽会暗伤神，婵娟依约画屏人¤
人不见时还暂语，令才抛后爱微嚬，越罗巴锦不胜春。
偏戴花冠白玉簪，睡容新起意沈吟，翠钿金缕镇眉心¤
小槛日斜风悄悄，隔帘零落杏花阴，断香轻碧锁愁深。
晚逐香车入凤城，东风斜揭绣帘轻，慢回娇眼笑盈盈¤
消息未通何计是，便须佯醉且随行，依稀闻道太狂生。
小市东门欲雪天，众中依约见神仙，蕊黄香画贴金蝉¤
饮散黄昏人草草，醉容无语立门前，马嘶尘烘一街烟。
