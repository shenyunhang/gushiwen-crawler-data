送灵师
唐代
韩愈
佛法入中国，尔来六百年。齐民逃赋役，高士著幽禅。
官吏不之制，纷纷听其然。耕桑日失隶，朝署时遗贤。
灵师皇甫姓，胤胄本蝉联。少小涉书史，早能缀文篇。
中间不得意，失迹成延迁。逸志不拘教，轩腾断牵挛。
围棋斗白黑，生死随机权。六博在一掷，枭卢叱回旋。
战诗谁与敌，浩汗横戈鋋.饮酒尽百盏，嘲谐思逾鲜。
有时醉花月，高唱清且绵。四座咸寂默，杳如奏湘弦。
寻胜不惮险，黔江屡洄沿。瞿塘五六月，惊电让归船。
怒水忽中裂，千寻堕幽泉。环回势益急，仰见团团天。
投身岂得计，性命甘徒捐。浪沫蹙翻涌，漂浮再生全。
同行二十人，魂骨俱坑填。灵师不挂怀，冒涉道转延。
开忠二州牧，诗赋时多传。失职不把笔，珠玑为君编。
强留费日月，密席罗婵娟。昨者至林邑，使君数开筵。
逐客三四公，盈怀赠兰荃。湖游泛漭沆，溪宴驻潺湲。
别语不许出，行裾动遭牵。邻州竞招请，书札何翩翩。
十月下桂岭，乘寒恣窥缘。落落王员外，争迎获其先。
自从入宾馆，占吝久能专。吾徒颇携被，接宿穷欢妍。
听说两京事，分明皆眼前。纵横杂谣俗，琐屑咸罗穿。
材调真可惜，朱丹在磨研。方将敛之道，且欲冠其颠。
韶阳李太守，高步凌云烟。得客辄忘食，开囊乞缯钱。
手持南曹叙，字重青瑶镌。古气参彖系，高标摧太玄。
维舟事干谒，披读头风痊。还如旧相识，倾壶畅幽悁。
以此复留滞，归骖几时鞭。
