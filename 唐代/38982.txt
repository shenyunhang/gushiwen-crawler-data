投刑部裴郎中
唐代
黄滔
两榜驱牵别海涔，佗门不合觅知音。瞻恩虽隔云雷赐，
向主终知犬马心。礼闱后人窥作镜，庙堂前席待为霖。
已齐日月悬千古，肯误风尘使陆沉。拜首敢将诚吐血，
蜕形唯待诺如金。愁闻南院看期到，恐被东墙旧恨侵。
缁化衣空难抵雪，黑销头尽不胜簪。数行泪里依投志，
直比沧溟未是深。
