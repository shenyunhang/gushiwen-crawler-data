草词毕遇芍药初开因咏小谢红药当阶翻诗…偶成十六韵
唐代
白居易
罢草紫泥诏，起吟红药诗。词头封送后，花口拆开时。
坐对钩帘久，行观步履迟。两三丛烂熳，十二叶参差。
背日房微敛，当阶朵旋欹。钗葶抽碧股，粉蕊扑黄丝。
动荡情无限，低斜力不支。周回看未足，比谕语难为。
勾漏丹砂里，僬侥火焰旗。彤云剩根蒂，绛帻欠缨緌.
况有晴风度，仍兼宿露垂。疑香薰罨画，似泪著胭脂。
有意留连我，无言怨思谁。应愁明日落，如恨隔年期。
菡萏泥连萼，玫瑰刺绕枝。等量无胜者，唯眼与心知。
