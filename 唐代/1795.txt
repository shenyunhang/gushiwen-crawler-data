杂曲歌辞。行路难二首
唐代
高适
君不见富家翁，昔时贫贱谁比数。一朝金多结豪贵，
万事胜人健如虎。子孙成长满眼前，妻能管弦妾能舞。
自矜一朝忽如此，却笑傍人独悲苦。东邻少年安所如，
席门穷巷出无车。有才不肯学干谒，何用年年空读书。
长安少年不少钱，能骑骏马鸣金鞭。五侯相逢大道边，
美人弦管争留连。黄金如斗不敢惜，片言如山莫弃捐。
安知憔悴读书者，暮宿虚台私自怜。
