酬孟武昌苦雪
唐代
元结
积雪闲山路，有人到庭前。云是孟武昌，令献苦雪篇。
长吟未及终，不觉为凄然。古之贤达者，与世竟何异。
不能救时患，讽谕以全意。知公惜春物，岂非爱时和。
知公苦阴雪，伤彼灾患多。奸凶正驱驰，不合问君子。
林莺与野兽，无乃怨于此。兵兴向九岁，稼穑谁能忧。
何时不发卒，何日不杀牛。耕者日已少，耕牛日已希。
皇天复何忍，更又恐毙之。自经危乱来，触物堪伤叹。
见君问我意，只益胸中乱。山禽饥不飞，山木冻皆折。
悬泉化为冰，寒水近不热。出门望天地，天地皆昏昏。
时见双峰下，雪中生白云。
