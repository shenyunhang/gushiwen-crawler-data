忆云之
唐代
元稹
为鱼实爱泉，食辛宁避蓼。人生既相合，不复论窕窕。
沧海良有穷，白日非长皎。何事一人心，各在四方表。
泛若逐水萍，居为附松茑。流浪随所之，萦纡牵所绕。
百龄颇跼促，况复迷寿夭。芟发君已衰，冠岁予非小。
娱乐不及时，暮年壮心少。感此幽念绵，遂为长悄悄。
中庭草木春，历乱递相扰。奇树花冥冥，竹竿凤褭褭。
幽芳被兰径，安得寄天杪。万里潇湘魂，夜夜南枝鸟。
