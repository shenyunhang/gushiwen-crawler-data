嵩山十志十首。涤烦矶
唐代
卢鸿一
涤烦矶者，盖穷谷峻崖，发地盘石，飞流攒激，积漱成渠。
澡性涤烦，迥有幽致。可为智者说，难为俗人言。词曰：
灵矶盘礴兮溜奔错漱，泠风兮镇冥壑。研苔滋兮泉珠洁，
一饮一憩兮气想灭。磷涟清淬兮涤烦矶，
灵仙境兮仁智归。中有琴兮徽以玉，
峨峨汤汤兮弹此曲，寄声知音兮同所欲。
