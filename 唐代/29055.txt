镜槛
唐代
李商隐
镜槛芙蓉入，香台翡翠过。拨弦惊火凤，交扇拂天鹅。
隐忍阳城笑，喧传郢市歌。仙眉琼作叶，佛髻钿为螺。
五里无因雾，三秋只见河。月中供药剩，海上得绡多。
玉集胡沙割，犀留圣水磨。斜门穿戏蝶，小阁锁飞蛾。
骑襜侵鞯卷，车帷约幰鈋.传书两行雁，取酒一封驼。
桥迥凉风压，沟横夕照和。待乌燕太子，驻马魏东阿。
想像铺芳褥，依稀解醉罗。散时帘隔露，卧后幕生波。
梯稳从攀桂，弓调任射莎。岂能抛断梦，听鼓事朝珂。
