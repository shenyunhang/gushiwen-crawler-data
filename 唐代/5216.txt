夜光篇
唐代
王泠然
游人夜到汝阳间，夜色冥濛不解颜。谁家暗起寒山烧，
因此明中得见山。山头山下须臾满，历险缘深无暂断。
焦声散著群树鸣，炎气傍林一川暖。是时西北多海风，
吹上连天光更雄。浊烟熏月黑，高艳爇云红。
初谓炼丹仙灶里，还疑铸剑神谿中。划为飞电来照物，
乍作流星并上空。西山无草光已灭，东顶荧荧犹未绝。
沸汤空谷数道水，融盖阴崖几年雪。两京贫病若为居，
四壁皆成凿照馀。未得贵游同秉烛，唯将半影借披书。
