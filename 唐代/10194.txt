酬别薛三、蔡大，留简韩十四主簿
唐代
高适
迢递辞京华，辛勤异乡县。登高俯沧海，回首泪如霰。
同人久离别，失路还相见。薛侯怀直道，德业应时选。
蔡子负清才，当年擢宾荐。韩公有奇节，词赋凌群彦。
读书嵩岑间，作吏沧海甸。伊余寡栖托，感激多愠见。
纵诞非尔情，飘沦任疵贱。忽枉琼瑶作，乃深平生眷。
始谓吾道存，终嗟客游倦。归心无昼夜，别事除言宴。
复值凉风时，苍茫夏云变。
