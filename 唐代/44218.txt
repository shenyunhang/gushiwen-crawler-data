闻大愿和尚顺世三首
唐代
贯休
王室今如毁，仍闻丧我师。古容图得否，内院去无疑。
岳鬼月中哭，松龛雪次隳。直须文五色，始可立高碑。
邺卫松杉外，芝兰季孟间。尽希重诏出，只待六龙还。
不疾成千古，令焚动四山。感恩终有泪，遥寄水潺潺。
师禀尽名卿，孤峰老称情。若游三点外，争把七贤平。
苦雾埋空室，啼猿有咽声。今朝益惆怅，曾沐下床迎。
