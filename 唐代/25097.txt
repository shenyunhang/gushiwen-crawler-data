奉酬乐天立秋夕有怀见寄
唐代
李绅
深夜星汉静，秋风初报凉。阶篁淅沥响，露叶参差光。
冰兔半升魄，铜壶微滴长。薄帷乍飘卷，襟带轻摇飏.
此际昏梦清，斜月满轩房。屣履步前楹，剑戟森在行。
重城宵正分，号鼓互相望。独坐有所思，夫君鸾凤章。
天津落星河，一苇安可航。龙泉白玉首，鱼服黄金装。
报国未知效，惟鹈徒在梁。裴回顾戎旃，颢气生东方。
衰叶满栏草，斑毛盈镜霜。羸牛未脱辕，老马强腾骧。
吟君白雪唱，惭愧巴人肠。
