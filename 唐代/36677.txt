送吏部曹郎中免官南归
唐代
郑谷
高名向己求，古韵古无俦。风月抛兰省，江山复桂州。
贤人知止足，中岁便归休。云鹤深相待，公卿不易留。
满朝张祖席，半路上仙舟。箧重藏吴画，茶新换越瓯。
郡迎红烛宴，寺宿翠岚楼。触目成幽兴，全家是胜游。
篷声渔叟雨，苇色鹭鸶秋。久别郊园改，将归里巷修。
桑麻胜禄食，节序免乡愁。阳朔花迎棹，崇贤叶满沟。
席春欢促膝，檐日暖梳头。道畅应为蝶，时来必问牛。
终须康庶品，未爽漱寒流。议在归群望，情难恋自由。
小生诚浅拙，早岁便依投。夏课每垂奖，雪天常见忧。
远招陪宿直，首荐向公侯。攀送偏挥洒，龙钟志未酬。
