道州途中即事
唐代
吕温
零桂佳山水，荥阳旧自同。经途看不暇，遇境说难穷。
叠嶂青时合，澄湘漫处空。舟移明镜里，路入画屏中。
岩壑千家接，松萝一径通。渔烟生缥缈，犬吠隔笼葱。
戏鸟留馀翠，幽花吝晚红。光翻沙濑日，香散橘园风。
信美非吾土，分忧属贱躬。守愚资地僻，恤隐望年丰。
且保心能静，那求政必工。课终如免戾，归养洛城东。
