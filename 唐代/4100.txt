孤松篇
唐代
刘希夷
蚕月桑叶青，莺时柳花白。澹艳烟雨姿，敷芬阳春陌。
如何秋风起，零落从此始。独有南涧松，不叹东流水。
玄阴天地冥，皓雪朝夜零。岂不罹寒暑，为君留青青。
青青好颜色，落落任孤直。群树遥相望，众草不敢逼。
灵龟卜真隐，仙鸟宜栖息。耻受秦帝封，愿言唐侯食。
寒山夜月明，山冷气清清。凄兮归凤集，吹之作琴声。
松子卧仙岑，寂听疑野心。清泠有真曲，樵采无知音。
美人何时来，幽径委绿苔。吁嗟深涧底，弃捐广厦材。
