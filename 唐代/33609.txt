记事
唐代
陆龟蒙
本作渔钓徒，心将遂疏放。苦为饥寒累，未得恣闲畅。
去年十二月，身住霅溪上。病里贺丰登，鸡豚聊馈饷。
巍峨卞山雪，凝冽不可向。瘦骨倍加寒，徒为厚缯纩。
晴来露青霭，千仞缺寻丈。卧恐玉华销，时时推枕望。
虽然营卫困，亦觉精神王。把笔强题诗，粗言瑰怪状。
吴兴郑太守，文律颇清壮。凤尾与鲸牙，纷披落杂唱。
缄书寄城内，搪突无以况。料峭采莲船，纵横簸天浪。
方倾谢公酒，忽值庄生丧。默默阻音徽，临风但惆怅。
春归迨秋末，固自婴微恙。岁晏弗躬亲，何由免欺诳。
今来观刈获，乃在松江并。门外两潮过，波澜光荡漾。
都缘新卜筑，是事皆草创。尔后如有年，还应惬微尚。
天高气味爽，野迥襟怀旷。感物动牢愁，愤时频肮脏。
平生乐篇翰，至老安敢忘。骏骨正牵盐，玄文终覆酱。
嗟今多赤舌，见善惟蔽谤。忖度大为防，涵容宽作量。
图书筐簏外，关眼皆賸长。饿隶亦胜无，薄田家所仰。
稍离饥寒患，学古真可强。圣道庶经营，世途多踉跄。
近闻天子诏，复许私酝酿。促使舂酒材，呼儿具盆盎。
宵长拥吟褐，日晏开书幌。我醉卿可还，陶然似元亮。
