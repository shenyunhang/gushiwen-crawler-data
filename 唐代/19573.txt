奉报翰林张舍人见遗之诗
唐代
孟郊
百虫笑秋律，清削月夜闻。晓棱视听微，风剪叶已纷。
君子鉴大雅，老人非俊群。收拾古所弃，俯仰补空文。
孤韵耻春俗，馀响逸零雰。自然蹈终南，涤暑凌寒氛。
岩霰不知午，涧澌镇含曛。曾是醒古醉，所以多隐沦。
江调乐之远，溪谣生徒新。众蕴有馀采，寒泉空哀呻。
南谢竟莫至，北宋当时珍。赜灵各自异，酌酒谁能均。
昔咏多写讽，今词讵无因。品松何高翠，宫殿没荒榛。
苔趾识宏制，沙潈游崩津。忽吟陶渊明，此即羲皇人。
心放出天地，形拘在风尘。前贤素行阶，夙嗜青山勤。
达士立明镜，朗言为近臣。将期律万有，倾倒甄无垠。
鸑鷟应蟋蟀，丝毫意皆申。况于三千章，哀叩不为神。
