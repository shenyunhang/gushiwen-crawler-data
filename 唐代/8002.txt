陈情赠友人
唐代
李白
延陵有宝剑，价重千黄金。观风历上国，暗许故人深。
归来挂坟松，万古知其心。懦夫感达节，壮士激青衿。
鲍生荐夷吾，一举置齐相。斯人无良朋，岂有青云望。
临财不苟取，推分固辞让。后世称其贤，英风邈难尚。
论交但若此，友道孰云丧。多君骋逸藻，掩映当时人。
舒文振颓波，秉德冠彝伦。卜居乃此地，共井为比邻。
清琴弄云月，美酒娱冬春。薄德中见捐，忽之如遗尘。
英豪未豹变，自古多艰辛。他人纵以疏，君意宜独亲。
奈何成离居，相去复几许。飘风吹云霓，蔽目不得语。
投珠冀相报，按剑恐相距。所思采芳兰，欲赠隔荆渚。
沉忧心若醉，积恨泪如雨。愿假东壁辉，馀光照贫女。
