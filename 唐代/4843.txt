十月梅花书赠
唐代
卢僎
君不见巴乡气候与华别，年年十月梅花发。
上苑今应雪作花，宁知此地花为雪。
自从迁播落黔巴，三见江上开新花。
故园风花虚洛汭，穷峡凝云度岁华。
花情纵似河阳好，客心倍伤边候早。
春候飒惊楼上梅，霜威未落江潭草。
江水侵天去不还，楼花覆帘空坐攀。
一向花前看白发，几回梦里忆红颜。
红颜白发云泥改，何异桑田移碧海。
却想华年故国时，唯馀一片空心在。
空心吊影向谁陈，云台仙阁旧游人。
傥知巴树连冬发，应怜南国气长春。
