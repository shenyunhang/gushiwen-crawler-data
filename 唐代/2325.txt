从军行二首（一作拟古）
唐代
虞世南
涂山烽候惊，弭节度龙城。冀马楼兰将，燕犀上谷兵。
剑寒花不落，弓晓月逾明。凛凛严霜节，冰壮黄河绝。
蔽日卷征蓬，浮天散飞雪。全兵值月满，精骑乘胶折。
结发早驱驰，辛苦事旌麾。马冻重关冷，轮摧九折危。
独有西山将，年年属数奇。
烽火发金微，连营出武威。孤城塞云起，绝阵虏尘飞。
侠客吸龙剑，恶少缦胡衣。朝摩骨都垒，夜解谷蠡围。
萧关远无极，蒲海广难依。沙磴离旌断，晴川候马归。
交河梁已毕，燕山旆欲挥。方知万里相，侯服见光辉。
