腊日观咸宁王部曲娑勒擒豹歌
唐代
卢纶
山头曈曈日将出，山下猎围照初日。前林有兽未识名，
将军促骑无人声，潜形踠伏草不动，双雕旋转群鸦鸣。
阴方质子才三十，译语受词蕃语揖。舍鞍解甲疾如风，
人忽虎蹲兽人立。欻然扼颡批其颐，爪牙委地涎淋漓。
既苏复吼拗仍怒，果协英谋生致之。拖自深丛目如电，
万夫失容千马战。传呼贺拜声相连，杀气腾凌阴满川。
始知缚虎如缚鼠，败虏降羌生眼前。祝尔嘉词尔无苦，
献尔将随犀象舞。苑中流水禁中山，期尔攫搏开天颜。
非熊之兆庆无极，愿纪雄名传百蛮。
