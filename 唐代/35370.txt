送永嘉王令之任二首
唐代
方干
定拟孜孜化海边，须判素发侮流年。波涛不应双溪水，
分野长如二月天。浮客若容开荻地，钓翁应免税苔田。
前贤未必全堪学，莫读当时归去篇。
虽展县图如到县，五程犹入缙云东。山间阁道盘岩底，
海界孤峰在浪中。礼法未闻离汉制，土宜多说似吴风。
字人若用非常术，唯要旬时便立功。
