相和歌辞。凤吹笙曲
唐代
李白
仙人十五爱吹笙，学得昆丘彩凤鸣。始闻炼气餐金液，
复道朝天赴玉京。玉京迢迢几千里，凤笙去去无边已。
欲叹离声发绛唇，更嗟别调流纤指。此时惜别讵堪闻，
此地相看未忍分。重吟真曲和清吹，却奏仙歌响绿云。
绿云紫气向函关，访道应寻缑氏山。莫学吹笙王子晋，
一遇浮丘断不还。
