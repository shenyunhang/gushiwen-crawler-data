田家杂兴八首
唐代
储光羲
春至鶬鹒鸣，薄言向田墅。不能自力作，黾勉娶邻女。
既念生子孙，方思广田圃。闲时相顾笑，喜悦好禾黍。
夜夜登啸台，南望洞庭渚。百草被霜露，秋山响砧杵。
却羡故年时，中情无所取。
众人耻贫贱，相与尚膏腴。我情既浩荡，所乐在畋渔。
山泽时晦暝，归家暂闲居。满园植葵藿，绕屋树桑榆。
禽雀知我闲，翔集依我庐。所愿在优游，州县莫相呼。
日与南山老，兀然倾一壶。
逍遥阡陌上，远近无相识。落日照秋山，千岩同一色。
网罟绕深莽，鹰鹯始轻翼。猎马既如风，奔兽莫敢息。
驻旗沧海上，犒士吴宫侧。楚国有夫人，性情本贞直。
鲜禽徒自致，终岁竟不食。
田家趋垄亩，当昼掩虚关。邻里无烟火，儿童共幽闲。
桔槔悬空圃，鸡犬满桑间。时来农事隙，采药游名山。
但言所采多，不念路险艰。人生如蜉蝣，一往不可攀。
君看西王母，千载美容颜。
平生养情性，不复计忧乐。去家行卖畚，留滞南阳郭。
秋至黍苗黄，无人可刈获。稚子朝未饭，把竿逐鸟雀。
忽见梁将军，乘车出宛洛。意气轶道路，光辉满墟落。
安知负薪者，咥咥笑轻薄。
楚山有高士，梁国有遗老。筑室既相邻，向田复同道。
糗糒常共饭，儿孙每更抱。忘此耕耨劳，愧彼风雨好。
蟪蛄鸣空泽，鶗鴂伤秋草。日夕寒风来，衣裳苦不早。
梧桐荫我门，薜荔网我屋。迢迢两夫妇，朝出暮还宿。
稼穑既自种，牛羊还自牧。日旰懒耕锄，登高望川陆。
空山足禽兽，墟落多乔木。白马谁家儿，联翩相驰逐。
种桑百馀树，种黍三十亩。衣食既有馀，时时会亲友。
夏来菰米饭，秋至菊花酒。孺人喜逢迎，稚子解趋走。
日暮闲园里，团团荫榆柳。酩酊乘夜归，凉风吹户牖。
清浅望河汉，低昂看北斗。数瓮犹未开，明朝能饮否。
