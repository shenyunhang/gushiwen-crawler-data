题悬溜岩隐者居
唐代
方干
世人如要问生涯，满架堆床是五车。谷鸟暮蝉声四散，
修篁灌木势交加。蒲葵细织团圆扇，薤叶平铺合遝花。
却用水荷苞绿李，兼将寒井浸甘瓜。惯缘嶮峭收松粉，
常趁芳鲜掇茗芽。池上树阴随浪动，窗前月影被巢遮。
坐云独酌杯盘湿，穿竹微吟路径斜。见说公卿访遗逸，
逢迎亦是戴乌纱。
