送许子擢第归江宁拜亲，因寄王大昌龄
唐代
岑参
建业控京口，金陵款沧溟。君家临秦淮，傍对石头城。
十年自勤学，一鼓游上京。青春登甲科，动地闻香名。
解榻皆五侯，结交尽群英。六月槐花飞，忽思莼菜羹。
跨马出国门，丹阳返柴荆。楚云引归帆，淮水浮客程。
到家拜亲时，入门有光荣。乡人尽来贺，置酒相邀迎。
闲眺北顾楼，醉眠湖上亭。月从海门出，照见茅山青。
昔为帝王州，今幸天地平。五朝变人世，千载空江声。
玄元告灵符，丹洞获其铭。皇帝受玉册，群臣罗天庭。
喜气薄太阳，祥光彻窅冥。奔走朝万国，崩腾集百灵。
王兄尚谪宦，屡见秋云生。孤城带后湖，心与湖水清。
一县无诤辞，有时开道经。黄鹤垂两翅，徘徊但悲鸣。
相思不可见，空望牛女星。
