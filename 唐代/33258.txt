奉酬崔璐进士见寄次韵
唐代
皮日休
伊余幼且贱，所禀自以殊。弱岁谬知道，有心匡皇符。
意超海上鹰，运跼辕下驹。纵性作古文，所为皆自如。
但恐才格劣，敢夸词彩敷。句句考事实，篇篇穷玄虚。
谁能变羊质，竞不获骊珠。粤有造化手，曾开天地炉。
文章邺下秀，气貌淹中儒。展我此志业，期君持中枢。
苍生眼穿望，勿作磻谿谟。
