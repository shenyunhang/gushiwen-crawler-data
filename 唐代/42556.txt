游长安诸寺联句。宣阳坊静域寺。三阶院联句
唐代
段成式
密密助堂堂，隋人歌檿桑。双弧摧孔雀，一矢陨贪狼。 ——段成式
百步望云立，九规看月张。获蛟徒破浪，中乙漫如墙。 ——张希复
还似贯金鼓，更疑穿石梁。因添挽河力，为灭射天狂。 ——段成式
绝艺却南牧，英声来鬼方。丽龟何足敌，殪豕未为长。 ——郑符
龙臂胜猿臂，星芒超箭芒。虚夸绝高鸟，垂拱议明堂。 ——段成式
