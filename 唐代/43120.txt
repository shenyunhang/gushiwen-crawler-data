杂诗
唐代
庞蕴
未识龙宫莫说珠，识珠言说与君殊。
空拳只是婴儿信，岂得将来诳老夫。
万法从心起，心生万法生。法生同日了，来去在虚行。
寄语修道人，空生慎勿生。如能达此理，不动出深坑。
极目观前境，寂寞无一人。回头看后底，影亦不随身。
神识苟能无挂碍，廓周法界等虚空。
不假坐禅持戒律，超然解脱岂劳功。
日用事无别，惟吾自偶偕。头头非取舍，处处勿张乖。
朱紫谁为号，青山绝点埃。神通并妙用，运水及搬柴。
十方同聚会，个个学无为。此是选佛场，心空及第归。
焰水无鱼下底钩，觅鱼无处笑君愁。
可怜谷隐老禅伯，被唾如何见亦羞。
