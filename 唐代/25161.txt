倚瑟行
唐代
鲍溶
金舆传惊灞浐水，龙旗参天行殿巍。左文皇帝右慎姬，
北面侍臣张释之。因高知处邯郸道，寿陵已见生秋草。
万世何人不此归，一言出口堪生老。高歌倚瑟流清悲，
徐乐哀生知为谁。臣惊欢叹不可放，愿赐一言释名妄。
明珠为日红亭亭，水银为河玉为星。泉宫一闭秦国丧，
牧童弄火骊山上。与世无情在速贫，弃尸于野由斯葬。
生死茫茫不可知，视不一姓君莫悲。始皇有训二世哲，
君独何人至于斯。灞陵一代无发毁，俭风本是张廷尉。
