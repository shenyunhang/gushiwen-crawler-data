初夏即事寄鲁望
唐代
皮日休
夏景恬且旷，远人疾初平。黄鸟语方熟，紫桐阴正清。
廨宇有幽处，私游无定程。归来闭双关，亦忘枯与荣。
土室作深谷，藓垣为干城。頫杉突杝架，迸笋支檐楹。
片石共坐稳，病鹤同喜晴。瘿木四五器，筇杖一两茎。
泉为葛天味，松作羲皇声。或看名画彻，或吟闲诗成。
忽枕素琴睡，时把仙书行。自然寡俦侣，莫说更纷争。
具区包地髓，震泽含天英。粤从三让来，俊造纷然生。
顾予客兹地，薄我皆为伧。唯有陆夫子，尽力提客卿。
各负出俗才，俱怀超世情。驻我一栈车，啜君数藜羹。
敲门若我访，倒屣欣逢迎。胡饼蒸甚熟，貊盘举尤轻。
茗脆不禁炙，酒肥或难倾。扫除就藤下，移榻寻虚明。
唯共陆夫子，醉与天壤并。
