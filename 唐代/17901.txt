大行皇太后挽歌词三首
唐代
韩愈
一纪尊名正，三时孝养荣。高居朝圣主，厚德载群生。
武帐虚中禁，玄堂掩太平。秋天笳鼓歇，松柏遍山鸣。
威仪备吉凶，文物杂军容。配地行新祭，因山托故封。
凤飞终不返，剑化会相从。无复临长乐，空闻报晓钟。
追攀万国来，警卫百神陪。画翣登秋殿，容衣入夜台。
云随仙驭远，风助圣情哀。只有朝陵日，妆奁一暂开。
