谁氏子
唐代
韩愈
非痴非狂谁氏子，去入王屋称道士。白头老母遮门啼，
挽断衫袖留不止。翠眉新妇年二十，载送还家哭穿市。
或云欲学吹凤笙，所慕灵妃媲萧史。又云时俗轻寻常，
力行险怪取贵仕。神仙虽然有传说，知者尽知其妄矣。
圣君贤相安可欺，乾死穷山竟何俟。呜呼余心诚岂弟，
愿往教诲究终始。罚一劝百政之经，不从而诛未晚耳。
谁其友亲能哀怜，写吾此诗持送似。
