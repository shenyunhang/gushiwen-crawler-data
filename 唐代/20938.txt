遭风二十韵
唐代
元稹
洞庭瀰漫接天回，一点君山似措杯。暝色已笼秋竹树，
夕阳犹带旧楼台。湘南贾伴乘风信，夏口篙工厄溯洄。
后侣逢滩方拽zB，前宗到浦已眠桅。俄惊四面云屏合，
坐见千峰雪浪堆。罔象睢盱频逞怪，石尤翻动忽成灾。
胜凌岂但河宫溢，坱轧浑忧地轴摧。疑是阴兵致昏黑，
果闻灵鼓借喧豗.龙归窟穴深潭漩，蜃作波涛古岸颓。
水客暗游烧野火，枫人夜长吼春雷。浸淫沙市儿童乱，
汩没汀洲雁鹜哀。自叹生涯看转烛，更悲商旅哭沉财。
樯乌斗折头仓掉，水狗斜倾尾缆开。在昔讵惭横海志，
此时甘乏济川才。历阳旧事曾为鳖，鲧穴相传有化能。
闭目唯愁满空电，冥心真类不然灰。那知否极休征至，
渐觉宵分曙气催。怪族潜收湖黯湛，幽妖尽走日崔嵬。
紫衣将校临船问，白马君侯傍柳来。唤上驿亭还酩酊，
两行红袖拂樽罍。
