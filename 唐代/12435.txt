家兄自山南罢归献诗叙事
唐代
韩翃
时辈已争先，吾兄未著鞭。空嗟镊须日，犹是屈腰年。
不以殊方远，仍论水地偏。襄橙随客路，汉竹引归船。
云木巴东峡，林泉岘北川。池馀骑马处，宅似卧龙边。
夜簟千峰月，朝窗万井烟。朱荷江女院，青稻楚人田。
县舍多潇洒，城楼入醉眠。黄苞柑正熟，红缕鲙仍鲜。
坐厌牵丝倦，因从解绶旋。初辞五斗米，唯奉一囊钱。
室好生虚白，书耽守太玄。枥中嘶款段，阶下引潺湲。
落照渊明柳，春风叔夜弦。绛纱儒客帐，丹诀羽人篇。
雅论承安石，新诗与惠连。兴清湖见底，襟豁雾开天。
魏阙心犹系，周才道岂捐。一丘无自逸，三府会招贤。
