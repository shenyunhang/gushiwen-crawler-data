朱坡
唐代
杜牧
下杜乡园古，泉声绕舍啼。静思长惨切，薄宦与乖暌。
北阙千门外，南山午谷西。倚川红叶岭，连寺绿杨堤。
迥野翘霜鹤，澄潭舞锦鸡。涛惊堆万岫，舸急转千溪。
眉点萱牙嫩，风条柳幄迷。岸藤梢虺尾，沙渚印麑蹄。
火燎湘桃坞，波光碧绣畦。日痕縆翠巘，陂影堕晴霓。
蜗壁斓斑藓，银筵豆蔻泥。洞云生片段，苔径缭高低。
偃蹇松公老，森严竹阵齐。小莲娃欲语，幽笋稚相携。
汉馆留馀趾，周台接故蹊。蟠蛟冈隐隐，班雉草萋萋。
树老萝纡组，岩深石启闺。侵窗紫桂茂，拂面翠禽栖。
有计冠终挂，无才笔谩提。自尘何太甚，休笑触藩羝。
