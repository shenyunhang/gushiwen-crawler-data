梁园歌，送河南王说判官
唐代
岑参
君不见梁孝王修竹园，颓墙隐辚势仍存。
娇娥曼脸成草蔓，罗帷珠帘空竹根。大梁一旦人代改，
秋月春风不相待。池中几度雁新来，洲上千年鹤应在。
梁园二月梨花飞，却似梁王雪下时。当时置酒延枚叟，
肯料平台狐兔走。万事翻覆如浮云，昔人空在今人口。
单父古来称宓生，只今为政有吾兄。輶轩若过梁园道，
应傍琴台闻政声。
