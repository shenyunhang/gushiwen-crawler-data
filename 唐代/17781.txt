华山女
唐代
韩愈
街东街西讲佛经，撞钟吹螺闹宫庭。广张罪福资诱胁，
听众狎恰排浮萍。黄衣道士亦讲说，座下寥落如明星。
华山女儿家奉道，欲驱异教归仙灵。洗妆拭面著冠帔，
白咽红颊长眉青。遂来升座演真诀，观门不许人开扃。
不知谁人暗相报，訇然振动如雷霆。扫除众寺人迹绝，
骅骝塞路连辎輧。观中人满坐观外，后至无地无由听。
抽簪脱钏解环佩，堆金叠玉光青荧。天门贵人传诏召，
六宫愿识师颜形。玉皇颔首许归去，乘龙驾鹤来青冥。
豪家少年岂知道，来绕百匝脚不停。云窗雾阁事恍惚，
重重翠幕深金屏。仙梯难攀俗缘重，浪凭青鸟通丁宁。
