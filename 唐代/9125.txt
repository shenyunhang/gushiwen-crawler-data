学仙二首
唐代
韦应物
昔有道士求神仙，灵真下试心确然。千钧巨石一发悬，
卧之石下十三年。存道忘身一试过，名奏玉皇乃升天。
云气冉冉渐不见，留语弟子但精坚。
石上凿井欲到水，惰心一起中路止。
岂不见古来三人俱弟兄，结茅深山读仙经。
上有青冥倚天之绝壁，下有飕飗万壑之松声。
仙人变化为白鹿，二弟玩之兄诵读。读多七过可乞言，
为子心精得神仙。可怜二弟仰天泣，一失毫厘千万年。
