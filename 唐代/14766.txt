割飞二刀子歌
唐代
卢纶
我家有翦刀，人云鬼国铁。裁罗裁绮无钝时，
用来三年一股折。南中匠人淳用钢，再令盘屈随手伤。
改锻割飞二刀子，色迎霁雪锋含霜。两条神物秋冰薄，
刃淬初蟾鞘金错。越戟吴钩不足夸，斩犀切玉应怀怍。
日试曾磨汉水边，掌中恄栗声冷然。神惊魄悸却收得，
刃头已吐微微烟。刀乎刀乎何烨烨，魑魅须藏怪须慑。
若非良工变尔形，只向裁缝委箱箧。
