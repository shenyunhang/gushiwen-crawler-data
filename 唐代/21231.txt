秦中吟十首。伤友（又云伤苦节士。一作胶漆契）
唐代
白居易
陋巷孤寒士，出门苦恓恓.虽云志气高，岂免颜色低。
平生同门友，通籍在金闺。曩者胶漆契，迩来云雨睽。
正逢下朝归，轩骑五门西。是时天久阴，三日雨凄凄。
蹇驴避路立，肥马当风嘶。回头忘相识，占道上沙堤。
昔年洛阳社，贫贱相提携。今日长安道，对面隔云泥。
近日多如此，非君独惨凄。死生不变者，唯闻任与黎。
