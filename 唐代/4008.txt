久戍边城有怀京邑
唐代
骆宾王
扰扰风尘地，遑遑名利途。盈虚一易舛，心迹两难俱。
弱龄小山志，宁期大丈夫。九微光贲玉，千仞忽弹珠。
棘寺游三礼，蓬山簉八儒。怀铅惭后进，投笔愿前驱。
北走非通赵，西之似化胡。锦车朝促候，刁斗夜传呼。
战士青丝络，将军黄石符。连星入宝剑，半月上雕弧。
拜井开疏勒，鸣桴动密须。戎机习短蔗，祆祲静长榆。
季月炎初尽，边亭草早枯。层阴笼古木，穷色变寒芜。
海鹤声嘹唳，城乌尾毕逋。葭繁秋色引，桂满夕轮虚。
行役风霜久，乡园梦想孤。灞池遥夏国，秦海望阳纡。
沙塞三千里，京城十二衢。杨沟连凤阙，槐路拟鸿都。
璧殿规宸象，金堤法斗枢。云浮西北盖，月照东南隅。
宝帐垂连理，银床转辘轳。广筵留上客，丰馔引中厨。
漏缓金徒箭，娇繁玉女壶。秋涛飞喻马，秋水泛仙舻。
意气风云合，言忘道术趋。共矜名已泰，讵肯沫相濡。
有志惭雕朽，无庸类散樗。关山暂超忽，形影叹艰虞。
结网空知羡，图荣岂自诬。忘情同塞马，比德类宛驹。
陇坂肝肠绝，阳关亭候迂。迷魂惊落雁，离恨断飞凫。
春去荣华尽，年来岁月芜。边愁伤郢调，乡思绕吴歈.
河气通中国，山途限外区。相思若可寄，冰泮有衔芦。
