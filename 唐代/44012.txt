上卢使君
唐代
贯休
夔龙在庙堂，虽然有佥议。苍生得父母，自是天之意。
鄱阳气候正，文物皆鲜媚。金镜有馀光，春风少闲地。
膺门倚寒碧，到者宁容易。宾从皆凤毛，爪牙悉猿臂。
楼台千万户，锦绣龙歌沸。大惠虫鸟全，至严龙虎畏。
可怜召伯树，婆娑不胜翠。诗搜日月华，道咽神仙味。
嘉树白雀来，祥烟甘露坠。中川一带香，□开幽邃地。
逸少情有馀，东山境不啻。恭闻圣天子，廊庙犹虚位。
应知黎庶心，只恐征书至。
