洛阳主簿叔知和驿承恩赴选伏辞一首
唐代
刘长卿
仲父王佐材，屈身仇香位。一从理京剧，万事皆容易。
则知无不可，通变有馀地。器宇溟渤宽，文锋镆铘利。
憧憧洛阳道，日夕皇华使。二载出江亭，一心奉王事。
功成良可录，道在知无愧。天府留香名，铨闱就明试。
赋诗皆旧友，攀辙多新吏。彩服辞高堂，青袍拥征骑。
此行季春月，时物正鲜媚。官柳阴相连，桃花色如醉。
长安想在目，前路遥仿佛。落日看华山，关门逼青翠。
行襜稍已隔，结恋无能慰。谁念尊酒间，裴回竹林意。
