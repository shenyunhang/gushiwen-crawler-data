甘雨应祈
唐代
贯休
春雨偶愆期，草木亦未觉。君侯不遑处，退食或闭阁。
东海浪滔滔，西江波漠漠。得不愿身为大虬，金其角，
玉其甲。一吸再喢，云平雾匝。华畅九有，清倾六合。
使不苏者苏，不足者足。情通上玄，如膏绵绵。有叟有叟，
鼓腹歌于道边。歌曰：“麦苗芃芃兮鶬鹒飞，
日出而作兮日入归，如彼草木兮雨露肥。古人三乐兮，
我乐多之。天之成兮，地之平兮。柘系黄兮，瓠叶青兮。
乳女啼兮，蒸黍馨兮。炙背扪虱兮，复何经营兮。
