邺城怀古
唐代
孟云卿
朝发淇水南，将寻北燕路。魏家旧城阙，寥落无人住。
伊昔天地屯，曹公独中据。群臣将北面，白日忽西暮。
三台竟寂寞，万事良难固。雄图安在哉，衰草沾霜露。
崔嵬长河北，尚见应刘墓。古树藏龙蛇，荒茅伏狐兔。
永怀故池馆，数子连章句。逸兴驱山河，雄词变云雾。
我行睹遗迹，精爽如可遇。斗酒将酹君，悲风白杨树。
