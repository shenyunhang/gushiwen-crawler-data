和吴处士题村叟壁
唐代
李咸用
因阅乡居景，归心寸火然。吾家依碧嶂，小槛枕清川。
远雨笼孤戍，斜阳隔断烟。沙虚遗虎迹，水洑聚蛟涎。
粝曲芟汀蓼，甘茶挈石泉。霜朝巡栗树，风夜探渔船。
戏日鱼呈腹，翘滩鹭并肩。棋寻盘石净，酒傍野花妍。
器以锄为利，家惟竹直钱。饭香同豆熟，汤暖摘松煎。
睡岛凫藏足，攀藤狖冻拳。浅茅鸣斗雉，曲枿啸寒鸢。
秋果楂梨涩，晨羞笋蕨鲜。衣蓑留冷阁，席草种闲田。
椎髻担铺饷，庞眉识稔年。吓鹰刍戴笠，驱犊筱充鞭。
不重官于社，常尊食作天。谷深青霭蔽，峰迥白云缠。
每忆关魂梦，长夸表爱怜。览君书壁句，诱我率成篇。
