赠杨公杜之舅
唐代
贯休
分尽君忧一不遗，凤书征入万民悲。风云终日如相逐，
雨露前程即可知。画舸还盛江革石，秋山又看谢安棋。
谈谐尽是经邦术，头角由来出世姿。天地事须归橐籥，
文章谁得到罘罳.扣舷傍岛清吟健，问俗看渔晚泊迟。
霞影满江摇枕簟，鸟行和月下涟漪。周秦汉魏书书在，
麟凤龟龙步步随。金殿恩波将浩浩，圭峰意绪谩孜孜。
郡中条令春常在，境外歌谣美更奇。道者药垆留要妙，
林僧禅偈寄相思。王杨卢骆真何者，房杜萧张更是谁。
应念衢民千万户，家家皆置一生祠。
