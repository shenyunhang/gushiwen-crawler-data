嵩山十志十首。金碧潭
唐代
卢鸿一
金碧潭者，盖水洁石鲜，光涵金碧，岩葩林茑，有助芳阴。
鉴空洞虚，道斯胜矣。而世生缠乎利害，则未暇游之。
词曰：
水碧色兮石金光，滟熠熠兮濙湟湟。泉葩映兮烟茑临，
红灼灼，翠阴阴。翠相鲜兮金碧潭，霜天洞兮烟景涵。
有幽人兮好冥绝，炳其焕兮凝其洁，悠悠千古兮长不灭。
