蔷薇诗一首十八韵呈东海侍郎徐铉
唐代
李从善
绿影覆幽池，芳菲四月时。管弦朝夕兴，组绣百千枝。
盛引墙看遍，高烦架屡移。露轻濡彩笔，蜂误拂吟髭。
日照玲珑幔，风摇翡翠帷。早红飘藓地，狂蔓挂蛛丝。
嫩刺牵衣细，新条窣草垂。晚香难暂舍，娇自态相窥。
深浅分前后，荣华互盛衰。尊前留客久，月下欲归迟。
何处繁临砌，谁家密映篱。绛罗房灿烂，碧玉叶参差。
分得殷勤种，开来远近知。晶荧歌袖袂，柔弱舞腰支。
膏麝谁将比，庭萱自合嗤。匀妆低水鉴，泣泪滴烟rG.
画拟凭梁广，名宜亚楚姬。寄君十八韵，思拙愧新奇。
