感春三首
唐代
韩愈
偶坐藤树下，暮春下旬间。藤阴已可庇，落蕊还漫漫。
亹亹新叶大，珑珑晚花乾。青天高寥寥，两蝶飞翻翻。
时节适当尔，怀悲自无端。
黄黄芜菁花，桃李事已退。狂风簸枯榆，狼藉九衢内。
春序一如此，汝颜安足赖。谁能驾飞车，相从观海外。
晨游百花林，朱朱兼白白。柳枝弱而细，悬树垂百尺。
左右同来人，金紫贵显剧。娇童为我歌，哀响跨筝笛。
艳姬蹋筵舞，清眸刺剑戟。心怀平生友，莫一在燕席。
死者长眇芒，生者困乖隔。少年真可喜，老大百无益。
