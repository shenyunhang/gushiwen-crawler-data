大蜀皇帝寿春节进尧铭舜颂二首。尧铭
唐代
贯休
金册昭昭，列圣孤标。仲尼有言，巍巍帝尧。承天眷命，
罔厥矜骄。四德炎炎，阶蓂不凋。永孚于休，垂衣飘飖.
吾皇则之，小心翼翼。秉阳亭毒，不遑暇食。土阶苔绿，
茅茨雪滴。君既天赋，相亦天锡。德輈金镜，以圣继圣。
汉高将将，太宗兵柄。吾皇则之，日新德盛。朽索六马，
罔坠厥命。熙熙蓼萧，块润风调。舞擎干羽，囿入刍荛。
既玉其叶，亦金其枝。叶叶枝枝，百工允釐。享国如尧，
不疑不疑。
