寄茅山何威仪二首
唐代
陆龟蒙
大小三峰次九华，灵踪今尽属何家。汉时仙上云巅鹤，
蜀地春开洞底花。闲傍积岚寻瀑眼，便凌残雪探芝芽。
年来已奉黄庭教，夕炼腥魂晓吸霞。
曾向人间拜节旄，乍疑因梦到仙曹。身轻曳羽霞襟狭，
髻耸峨烟鹿帻高。山暖不荤峰上薤，水寒仍落洞中桃。
从闻此日搜奇话，转觉魂飞夜夜劳。
