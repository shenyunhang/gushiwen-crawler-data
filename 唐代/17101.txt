早夏青龙寺致斋凭眺感物因书十四韵
唐代
权德舆
晓出文昌宫，憩兹青莲宇。洁斋奉明祀，凭览伤夐古。
秦为三月火，汉乃一抔土。诈力自湮沦，霸仪终莽卤。
中南横峻极，积翠泄云雨。首夏谅清和，芳阴接场圃。
仁祠閟严净，稽首洗灵府。虚室僧正禅，危梁燕初乳。
通庄走声利，结驷乃旁午。观化复何如，刳心信为愈。
盛时忽过量，弱质本无取。静永环中枢，益愧腰下组。
尘劳期抖擞，陟降聊俯偻。遗韵留壁间，凄然感东武。
