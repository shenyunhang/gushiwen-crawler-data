报恩寺南池联句
唐代
陆龟蒙
 　　古岸涵碧落， ——陆龟蒙
虚轩明素波。坐来鱼阵变， ——皮日休
吟久菊□多。秋草分杉露， ——嵩起
危桥下竹坡。远峰青髻并， ——陆龟蒙
□□□髯和。赵论寒仍讲， ——皮日休
支硎僻亦过。斋心曾养鹤， ——嵩起
挥翰好邀鹅。倚石收奇药， ——陆龟蒙
临溪藉浅莎。桂花晴似拭， ——皮日休
荷镜晓如磨。翠出牛头耸， ——嵩起
苔深马迹跛。伞欹从野醉， ——陆龟蒙
巾侧任田歌。跁跒松形矮， ——皮日休
般跚桧樾矬。香飞僧印火， ——嵩起
泉急使镳珂。菱钿真堪帖， ——陆龟蒙
莼丝亦好拖。几时无一事， ——皮日休
相伴著烟萝。 ——嵩起
