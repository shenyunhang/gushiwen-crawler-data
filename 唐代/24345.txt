关山月
唐代
长孙佐辅
凄凄还切切，戍客多离别。何处最伤心，关山见秋月。
关月竟如何，由来远近过。始经玄菟塞，终绕白狼河。
忽忆秦楼妇，流光应共有。已得并蛾眉，还知揽纤手。
去岁照同行，比翼复连形。今宵照独立，顾影自茕茕。
馀晖惭西落，夜夜看如昨。借问映旌旗，何如鉴帷幕。
拂晓朔风悲，蓬惊雁不飞。几时征戍罢，还向月中归。
