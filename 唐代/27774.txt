题吴兴消暑楼十二韵
唐代
杜牧
晴日登攀好，危楼物象饶。一溪通四境，万岫饶层霄。
鸟翼舒华屋，鱼鳞棹短桡。浪花机乍织，云叶匠新雕。
台榭罗嘉卉，城池敞丽谯。蟾蜍来作鉴，螮蝀引成桥。
燕任随秋叶，人空集早潮。楚鸿行尽直，沙鹭立偏翘。
暮角凄游旅，清歌惨泬寥。景牵游目困，愁托酒肠销。
远吹流松韵，残阳渡柳桥。时陪庾公赏，还悟脱烦嚣。
