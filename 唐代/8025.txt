闻丹丘子于城北营石门幽居中有高凤遗迹仆离群…以寄之
唐代
李白
春华沧江月，秋色碧海云。离居盈寒暑，对此长思君。
思君楚水南，望君淮山北。梦魂虽飞来，会面不可得。
畴昔在嵩阳，同衾卧羲皇。绿萝笑簪绂，丹壑贱岩廊。
晚途各分析，乘兴任所适。仆在雁门关，君为峨眉客。
心悬万里外，影滞两乡隔。长剑复归来，相逢洛阳陌。
陌上何喧喧，都令心意烦。迷津觉路失，托势随风翻。
以兹谢朝列，长啸归故园。故园恣闲逸，求古散缥帙。
久欲入名山，婚娶殊未毕。人生信多故，世事岂惟一。
念此忧如焚，怅然若有失。闻君卧石门，宿昔契弥敦。
方从桂树隐，不羡桃花源。高风起遐旷，幽人迹复存。
松风清瑶瑟，溪月湛芳樽。安居偶佳赏，丹心期此论。
