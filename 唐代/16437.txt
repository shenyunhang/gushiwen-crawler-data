宿西山修下元斋咏
唐代
于鹄
幽人在何处，松桧深冥冥。西峰望紫云，知处安期生。
沐浴溪水暧，新衣礼仙名。脱屐入静堂，绕像随礼行。
碧纱笼寒灯，长幡缀金铃。林下听法人，起坐枯叶声。
启奏修律仪，天曙山鸟鸣。分行布菅茅，列坐满中庭。
持斋候撞钟，玉函散宝经。焚香开卷时，照耀金室明。
投简石洞深，称过上帝灵。学道能苦心，自古无不成。
