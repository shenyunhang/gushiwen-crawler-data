赠殷山人
唐代
张籍
郁郁山中客，知名四十年。恓惶身独隐，寂寞性应便。
世业公侯籍，生涯黍稷田。藤悬读书帐，竹系网鱼船。
已种千头橘，新开数脉泉。闲游携酒远，幽语向僧偏。
入洞题松过，看花选石眠。避喧长汩没，逢胜即留连。
自古多高迹，如君少比肩。耕耘此辛苦，章句已流传。
昔日交游盛，当时省阁贤。同袍还共弊，连辔每推先。
讲序居重席，群儒愿执鞭。满堂虚左待，众目望乔迁。
才异时难用，情高道自全。畏人颜惨澹，疏物势迍邅。
贤者闻知命，吾生复礼玄。深藏报恩剑，久缉养生篇。
憔悴众夫笑，经过郡守怜。夕阳悲病鹤，霜气动饥鹯.
处士谁能荐，穷途世所捐。伯鸾甘寄食，元淑苦无钱。
策蹇秋尘里，吟诗黄叶前。故裘馀白领，废瑟断朱弦。
志气终犹在，逍遥任自然。家贫念婚嫁，身老恋云烟。
放逸栖岩鹿，清虚饮露蝉。郑逃秦谷口，严爱越溪边。
霄汉予犹阻，荣枯子不牵。山城一相遇，感激意难宣。
