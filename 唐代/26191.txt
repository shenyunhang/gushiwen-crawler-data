剑器词三首
唐代
姚合
圣朝能用将，破敌速如神。掉剑龙缠臂，开旗火满身。
积尸川没岸，流血野无尘。今日当场舞，应知是战人。
昼渡黄河水，将军险用师。雪光偏著甲，风力不禁旗。
阵变龙蛇活，军雄鼓角知。今朝重起舞，记得战酣时。
破虏行千里，三军意气粗。展旗遮日黑，驱马饮河枯。
邻境求兵略，皇恩索阵图。元和太平乐，自古恐应无。
