谒汉世祖庙
唐代
刘希夷
舂陵气初发，渐台首未传。列营百万众，持国十八年。
运开朱旗后，道合赤符先。宛城剑鸣匣，昆阳镝应弦。
犷兽血涂地，巨人声沸天。长驱过北赵，短兵出南燕。
太守迎门外，王郎死道边。升坛九城陌，端拱千秋年。
朝廷方雀跃，剑珮几联翩。至德刑四海，神仪翳九泉。
宗子行旧邑，恭闻清庙篇。君容穆而圣，臣像俨犹贤。
攒木承危柱，疏萝挂朽椽。祠庭巢鸟啄，祭器网虫缘。
怀古江山在，惟新历数迁。空馀今夜月，长似旧时悬。
