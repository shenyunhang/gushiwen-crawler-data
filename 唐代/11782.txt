美杨侍御清文见示
唐代
钱起
伯牙道丧来，弦绝无人续。谁知绝唱后，更有难和曲。
层峰与清流，逸势竞奔蹙。清文不出户，仿像皆在目。
雾雪看满怀，兰荃坐盈掬。孤光碧潭月，一片昆仑玉。
初见歌阳春，韶光变枯木。再见吟白雪，便觉云肃肃。
则知造化源，方寸能展缩。斯文不易遇，清爽心岂足。
愿言书诸绅，可以为佩服。
