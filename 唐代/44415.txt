寿春节进大蜀皇帝五首
唐代
贯休
上玄大帝降坤维，箕尾为臣副圣期。岂比赤光盈室日，
全同白象下天时。文经武纬包三古，日角龙颜遏四夷。
今日降神天上会，愿将天福比须弥。
异香滴露降纷纷，紫电环枢照禁门。先冠百王临亿兆，
后称十号震乾坤。羲轩之道方为道，草木沾恩始是恩。
今以謏才歌睿德，犹如饮海妙难论。
茂祉遐宣胜事并，薰风微入舜弦清。四洲不必归王化，
一统那能计圣情。合合鼓钟膏雨滴，峨峨宫阙瑞烟横。
西逾昆岳东连海，谁不梯山贺圣明。
远人玉帛尽来归，及物天慈物物肥。春力遍时皆甲拆，
王言闻者尽光辉。家家锦绣香醪熟，处处笙歌乳燕飞。
为报蜀皇勤祷祝，圣明天子古今稀。
积劫修来似炼金，为皇为帝万灵钦。能当浊世为清世，
始见君心是佛心。九野黎民耕浩浩，百蛮朝骑日駸駸。
今朝献寿将何比，愿似庄椿一万寻。
