遣怀
唐代
杜甫
昔我游宋中，惟梁孝王都。名今陈留亚，剧则贝魏俱。
邑中九万家，高栋照通衢。舟车半天下，主客多欢娱。
白刃雠不义，黄金倾有无。杀人红尘里，报答在斯须。
忆与高李辈，论交入酒垆。两公壮藻思，得我色敷腴。
气酣登吹台，怀古视平芜。芒砀云一去，雁鹜空相呼。
先帝正好武，寰海未凋枯。猛将收西域，长戟破林胡。
百万攻一城，献捷不云输。组练弃如泥，尺土负百夫。
拓境功未已，元和辞大炉。乱离朋友尽，合沓岁月徂。
吾衰将焉托，存殁再呜呼。萧条益堪愧，独在天一隅。
乘黄已去矣，凡马徒区区。不复见颜鲍，系舟卧荆巫。
临餐吐更食，常恐违抚孤。
