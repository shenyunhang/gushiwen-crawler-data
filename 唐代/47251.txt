荷叶杯
唐代
顾夐
春尽小庭花落，寂寞，凭槛敛双眉。忍教成病忆佳期，
知摩知，知摩知。
歌发谁家筵上，寥亮，别恨正悠悠。兰釭背帐月当楼，
愁摩愁，愁摩愁。
弱柳好花尽拆，晴陌，陌上少年郎。满身兰麝扑人香，
狂摩狂，狂摩狂。
记得那时相见，胆战，鬓乱四肢柔。泥人无语不抬头，
羞摩羞，羞摩羞。
夜久歌声怨咽，残月，菊冷露微微。看看湿透缕金衣，
归摩归，归摩归。
我忆君诗最苦，知否，字字尽关心。红笺写寄表情深，
吟摩吟，吟摩吟。
金鸭香浓鸳被，枕腻，小髻簇花钿。腰如细柳脸如莲，
怜摩怜，怜摩怜。
曲砌蝶飞烟暖，春半，花发柳垂条。花如双脸柳如腰，
娇摩娇，娇摩娇。
一去又乖期信，春尽，满院长莓苔。手挪裙带独裴回，
来摩来，来摩来。
