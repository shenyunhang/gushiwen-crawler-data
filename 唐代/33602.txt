杂讽九首
唐代
陆龟蒙
红蚕缘枯桑，青茧大如瓮。人争捩其臂，羿矢亦不中。
微微待贤禄，一一希入梦。纵操上古言，口噤难即贡。
蛟龙在怒水，拔取牙角弄。丹穴如可游，家家畜孤凤。
凶门尚儿戏，战血波澒溶。社鬼苟有灵，谁能遏秋恸。
童麋来触犀，德力不相及。伊无惬心事，只有碎首泣。
况将鹏虱校，数又百与十。攻如饿鸱叫，势若脱兔急。
斯为朽关键，怒荦抉以入。年来横干戈，未见拔城邑。
得非佐饔者，齿齿待啜汁。羁维豪杰辈，四骇方少絷。
此皆乘时利，纵舍在呼吸。吾欲斧其吭，无雷动幽蛰。
鴚鹅惨于冰，陆立怀所适。斯人道仍閟，不得不呜呃。
当时布衣士，亦作天子客。至今东方生，满口自夸白。
终为万乘交，谈笑无所隔。致君非有书，乃是尧舜画。
只今侯门峻，日扫贫贱迹。朝趋九韶音，暮列五鼎食。
如闻恭俭语，謇謇事夕惕。可拍伊牧肩，功名被金石。
赤舌可烧城，谗邪易为伍。诗人疾之甚，取俾投豺虎。
长风吹窾木，始有音韵吐。无木亦无风，笙簧由喜怒。
女娲炼五石，天缺犹可补。当其利口衔，罅漏不复数。
元精遗万类，双目如牖户。非是既相参，重瞳亦为瞽。
东南有狂兕，猎者西北矢。利尘白冥冥，独此清夜止。
无人语其事，偶坐窥天纪。安得东壁明，洪洪用坟史。
搜扬好古士，一以罄云水。流堪洒菁英，风足去稗秕。
如能出奇计，坐可平贼垒。徐陈羲皇道，高驾太平轨。
攫疏成特雄，濯垢为具美。贡贤当上赏，景福视所履。
永播南熏音，垂之万年耳。
有檗何青青，空城雪霜里。千林尽枯槁，苦节独不死。
他遭匠石顾，总入牺黄美。遂得保天年，私心未为耻。
高从宿枭怪，下亦容蝼蚁。大厦若抡材，亭亭托君子。
左右佩剑者，彼此亦相笑。趋时与闭门，喧寂不同调。
潜机取声利，自许臻乎妙。志士以神窥，惭然真可吊。
天之发遐籁，大小随万窍。魁其垆冶姿，形质惟所召。
鼗笙磬竽瑟，是必登清庙。伊圣不可欺，谁能守蓬藋.
横笛喝秋风，清商入疏越。君居不夜城，肯怨孤戍月。
吴兵甚犀利，太白光突兀。日已费千金，廑闻侵一拨。
岂无恶年少，纵酒游侠窟。募为敢死军，去以枭叛卒。
岂无中林士，贯穿学问骨。兵法五十家，浩荡如溟渤。
高悬鹿皮睡，清涧时依樾。分已诺烟霞，全遗事干谒。
既非格猛兽，未可轻华发。北面师其谋，几能止征伐。
何妨秦堇勇，又有曹刿说。尧舜尚询刍，公乎听无忽。
朝为壮士歌，暮为壮士歌。壮士心独苦，傍人谓之何。
古铁久不快，倚天无处磨。将来易水上，犹足生寒波。
捷可搏飞狖，健能超橐驼。群儿被坚利，索手安冯河。
惊飙扫长林，直木谢椭科。严霜冻大泽，僵龙不如蛇。
昔者天血碧，吾徒安叹嗟。
