调笑令 / 宫中调笑
唐代
王建
团扇，团扇，美人并来遮面。玉颜憔悴三年， 
谁复商量管弦。弦管，弦管，春草昭阳路断。 
胡蝶，胡蝶，飞上金枝玉叶。君前对舞春风， 
百叶桃花树红。红树，红树，燕语莺啼日暮。 
罗袖，罗袖，暗舞春风依旧。遥看歌舞玉楼， 
好日新妆坐愁。愁坐，愁坐，一世虚生虚过。 
杨柳，杨柳，日暮白沙渡口。船头江水茫茫， 
商人少妇断肠。肠断，肠断，鹧鸪夜飞失伴。
