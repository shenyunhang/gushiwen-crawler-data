题故人废宅二首
唐代
方干
举目凄凉入破门，鲛人一饭尚知恩。闲花旧识犹含笑，
怪石无情更不言。樵叟和巢伐桃李，牧童兼草踏兰荪。
壶觞笑咏随风去，唯有声声蜀帝魂。
寒莎野树入荒庭，风雨萧萧不掩扃。旧径已知无孟竹，
前溪应不浸荀星。精灵消散归寥廓，功业传留在志铭。
薄暮停车更凄怆，山阳邻笛若为听。
