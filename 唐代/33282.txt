太湖诗。桃花坞
唐代
皮日休
夤缘度南岭，尽日穿林樾。穷深到兹坞，逸兴转超忽。
坞名虽然在，不见桃花发。恐是武陵溪，自闭仙日月。
倚峰小精舍，当岭残耕垡。将洞任回环，把云恣披拂。
闲禽啼叫窕，险狖眠硉矹.微风吹重岚，碧埃轻勃勃。
清阴减鹤睡，秀色治人渴。敲竹斗铮摐，弄泉争咽嗢。
空斋蒸柏叶，野饭调石发。空羡坞中人，终身无履袜。
