奉和袭美太湖诗二十首。明月湾
唐代
陆龟蒙
昔闻明月观，只伤荒野基。今逢明月湾，不值三五时。
择此二明月，洞庭看最奇。连山忽中断，远树分毫厘。
周回二十里，一片澄风漪。见说秋半夜，净无云物欺。
兼之星斗藏，独有神仙期。初闻锵镣跳，积渐调参差。
空中卓羽卫，波上停龙螭。踪舞玉烟节，高歌碧霜词。
清光悄不动，万象寒咿咿。此会非俗致，无由得旁窥。
但当乘扁舟，酒翁仍相随。或彻三弄笛，或成数联诗。
自然莹心骨，何用神仙为。
