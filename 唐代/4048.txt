仙鹤篇
唐代
武三思
白鹤乘空何处飞，青田紫盖本相依。缑山七月虽长去，
辽水千年会忆归。缑山杳杳翔寥廓，辽水累累叹城郭。
经随羽客步丹丘，曾逐仙人游碧落。迢迢碧落断氛埃，
霞堂云阁几重开。欲寻东海黄金灶，仍向西山白玉台。
九皋独唳方清切，五里惊群俄断绝。月下分行似度云，
风前飏影疑回雪。风前月下路漫漫，水宿云翔去几般。
宛转能倾吴国市，裴回巧拂汉皇坛。琴中作曲从来易，
鼓里传声有甚难。夜夜恒飞银汉曲，朝朝常饮玉池澜。
别有闻箫出紫烟，还如化履上青天。霜毛忽控三神下，
玉羽俄看二客旋。燕雀终迷横海志，蜉蝣岂识在阴年。
莫言一举轻千里，为与三山送九仙。
