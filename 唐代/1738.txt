杂曲歌辞。轻薄篇
唐代
李益
豪不必驰千骑，雄不在垂双鞬.天生俊气自相逐，
出与雕鹗同飞翻。朝行九衢不得意，下鞭走马城西原。
忽闻燕雁一声去，回鞭挟弹平陵园。归来青楼曲未半，
美人玉色当金尊。淮阴少年不相下，酒酣半笑倚市门。
安知我有不平色，白日欲顾红尘昏。死生容易如反掌，
得意失意由一言。少年但饮莫相问，此中报仇亦报恩。
