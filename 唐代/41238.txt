酬郭先辈
唐代
徐铉
太原郭夫子，行高文炳蔚。弱龄负世誉，一举游月窟。
仙籍第三人，时人故称屈。昔余吏西省，倾盖名籍籍。
及我窜群舒，向风心郁郁。归来暮江上，云雾一披拂。
雷雨不下施，犹作池中物。念君介然气，感时思奋发。
示我数篇文，与古争驰突。彩褥粲英华，理深刮肌骨。
古诗尤精奥，史论皆宏拔。举此措诸民，何忧民不活。
吁嗟吾道薄，与世长迂阔。顾我徒有心，数奇身正绌。
论兵属少年，经国须儒术。夫子无自轻，苍生正愁疾。
