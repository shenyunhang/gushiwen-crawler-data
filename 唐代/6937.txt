客舍赠别韦九建赴任河南韦十七造赴任郑县就便觐省
唐代
刘长卿
与子颇畴昔，常时仰英髦。弟兄尽公器，诗赋凌风骚。
顷者游上国，独能光选曹。香名冠二陆，精鉴逢山涛。
且副倚门望，莫辞趋府劳。桃花照彩服，草色连青袍。
征马临素浐，离人倾浊醪。华山微雨霁，祠上残云高。
而我倦栖屑，别君良郁陶。春风亦未已，旅思空滔滔。
拙分甘弃置，穷居长蓬蒿。人生未鹍化，物议如鸿毛。
迢递两乡别，殷勤一宝刀。清琴有古调，更向何人操。
