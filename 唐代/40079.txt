宿顾城二首（顾城在范县东）
唐代
张直
绿草展青裀，樾影连春树。茅屋八九家，农器六七具。
主人有好怀，搴衣留我住。春酒新泼醅，香美连糟滤。
一醉卧花阴，明朝送君去。
醉卧夜将半，土底闻鸡啼。惊骇问主人，为我剖荒迷。
武汤东伐韦，固君含悲凄。神夺悔悟魄，幻化为石鸡。
形骸仅盈寸，咿喔若啁蜺.吾村耕耘叟，多获于锄犁。
