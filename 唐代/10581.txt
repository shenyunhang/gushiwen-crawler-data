扬旗
唐代
杜甫
江雨飒长夏，府中有馀清。我公会宾客，肃肃有异声。
初筵阅军装，罗列照广庭。庭空六马入，駊騀扬旗旌。
回回偃飞盖，熠熠迸流星。来缠风飙急，去擘山岳倾。
材归俯身尽，妙取略地平。虹霓就掌握，舒卷随人轻。
三州陷犬戎，但见西岭青。公来练猛士，欲夺天边城。
此堂不易升，庸蜀日已宁。吾徒且加餐，休适蛮与荆。
