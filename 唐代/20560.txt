赛神
唐代
元稹
楚俗不事事，巫风事妖神。事妖结妖社，不问疏与亲。
年年十月暮，珠稻欲垂新。家家不敛获，赛妖无富贫。
杀牛贳官酒，椎鼓集顽民。喧阗里闾隘，凶酗日夜频。
岁暮雪霜至，稻珠随陇湮。吏来官税迫，求质倍称缗。
贫者日消铄，富亦无仓囷。不谓事神苦，自言诚不真。
岳阳贤刺史，念此为俗屯。未可一朝去，俾之为等伦。
粗许存习俗，不得呼党人。但许一日泽，不得月与旬。
吾闻国侨理，三年名乃振。巫风燎原久，未必怜徙薪。
我来歌此事，非独歌政仁。此事四邻有，亦欲闻四邻。
