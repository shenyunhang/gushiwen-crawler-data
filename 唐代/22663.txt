和微之诗二十三首。和知非
唐代
白居易
因君知非问，诠较天下事。第一莫若禅，第二无如醉。
禅能泯人我，醉可忘荣悴。与君次第言，为我少留意。
儒教重礼法，道家养神气。重礼足滋彰，养神多避忌。
不如学禅定，中有甚深味。旷廓了如空，澄凝胜于睡。
屏除默默念，销尽悠悠思。春无伤春心，秋无感秋泪。
坐成真谛乐，如受空王赐。既得脱尘劳，兼应离惭愧。
除禅其次醉，此说非无谓。一酌机即忘，三杯性咸遂。
逐臣去室妇，降虏败军帅。思苦膏火煎，忧深扃锁秘。
须凭百杯沃，莫惜千金费。便似罩中鱼，脱飞生两翅。
劝君虽老大，逢酒莫回避。不然即学禅，两途同一致。
