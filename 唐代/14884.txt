入华山访隐者经仙人石坛
唐代
李益
三考四岳下，官曹少休沐。久负青山诺，今还获所欲。
尝闻玉清洞，金简受玄箓。夙驾升天行，云游恣霞宿。
平明矫轻策，扪石入空曲。仙人古石坛，苔绕青瑶局。
阳桂凌烟紫，阴罗冒水绿。隔世闻丹经，悬泉注明玉。
前惊羽人会，白日天居肃。问我将致辞，笑之自相目。
竦身云遂起，仰见双白鹄。堕其一纸书，文字类鸟足。
视之了不识，三返又三复。归来问方士，举世莫解读。
何必若蜉蝣，然后为跼促。鄙哉宦游子，身志俱降辱。
再往不及期，劳歌叩山木。
