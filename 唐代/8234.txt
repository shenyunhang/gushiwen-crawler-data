春陪商州裴使君游石娥溪（时欲东归遂有此赠）
唐代
李白
裴公有仙标，拔俗数千丈。澹荡沧洲云，飘飖紫霞想。
剖竹商洛间，政成心已闲。萧条出世表，冥寂闭玄关。
我来属芳节，解榻时相悦。褰帷对云峰，扬袂指松雪。
暂出东城边，遂游西岩前。横天耸翠壁，喷壑鸣红泉。
寻幽殊未歇，爱此春光发。溪傍饶名花，石上有好月。
命驾归去来，露华生翠苔。淹留惜将晚，复听清猿哀。
清猿断人肠，游子思故乡。明发首东路，此欢焉可忘。
