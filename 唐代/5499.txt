送韦大夫东京留守
唐代
王维
人外遗世虑，空端结遐心。曾是巢许浅，始知尧舜深。
苍生讵有物，黄屋如乔林。上德抚神运，冲和穆宸襟。
云雷康屯难，江海遂飞沉。天工寄人英，龙衮瞻君临。
名器苟不假，保釐固其任。素质贯方领，清景照华簪。
慷慨念王室，从容献官箴。云旗蔽三川，画角发龙吟。
晨扬天汉声，夕卷大河阴。穷人业已宁，逆虏遗之擒。
然后解金组，拂衣东山岑。给事黄门省，秋光正沉沉。
壮心与身退，老病随年侵。君子从相访，重玄其可寻。
