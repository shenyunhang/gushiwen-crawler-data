送郑子宽弃官东游便归女几
唐代
李群玉
八月湖浸天，扬帆入秋色。岷峨雪气来，寒涨潇湘碧。
子真冥鸿志，不逐笼下翼。九女叠云屏，於焉恣栖息。
新诗山水思，静入陶谢格。困醉松花春，追攀紫烟客。
相逢十年旧，嚬笑等欢慽.一饭玉露蔬，中肠展堆积。
停食不尽意，倾意怅可惜。云水一分飞，离忧洞庭侧。
回车三乡路，仙菊正堪摘。寄谢杜兰香，何年别张硕。
