郑群赠簟
唐代
韩愈
蕲州笛竹天下知，郑君所宝尤瑰奇。携来当昼不得卧，
一府传看黄琉璃。体坚色净又藏节，尽眼凝滑无瑕疵。
法曹贫贱众所易，腰腹空大何能为，自从五月困暑湿，
如坐深甑遭蒸炊。手磨袖拂心语口，慢肤多汗真相宜。
日暮归来独惆怅，有卖直欲倾家资。谁谓故人知我意，
卷送八尺含风漪。呼奴扫地铺未了，光彩照耀惊童儿。
青蝇侧翅蚤虱避，肃肃疑有清飙吹。倒身甘寝百疾愈，
却愿天日恒炎曦。明珠青玉不足报，赠子相好无时衰。
