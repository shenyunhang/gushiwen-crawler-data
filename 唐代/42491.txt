建元寺昼公与崔秀才见过联句，与郑奉礼说同作
唐代
皇甫曾
人闲宜岁晚，道者访幽期。独与寒山别，行当暮雪时。 ——皇甫曾
柏台辞汉主，竹寺寄潜师。荷策知君待，开门笑我迟。 ——皎然
暮阶县雨足，寒吹绕松枝，理辩尘心妄，经分梵字疑。 ——郑说
久承黄纸诏，曾赋碧云诗。然诺惊相许，风流话所思。 ——崔子向
筌忘心己默，磬发夜何其。愿结求羊侣，名山从所之。 ——皇甫曾
