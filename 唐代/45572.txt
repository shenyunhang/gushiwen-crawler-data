酬叶县刘明府避地庐山言怀诒郑录事昆季苟尊师兼见赠之
唐代
吴筠
明哲良罕遇，遇君辄思齐。挺生著天爵，自可析人珪。
河洛初沸腾，方期扫虹霓。时命竟未合，安能亲鼓鼙。
从此罢飞凫，投簪辞割鸡。驱车适南土，忠孝两不暌。
庐岳镇江介，于焉惬林栖。入门披彩服，出谷杖红藜。
隐令旧闾里，而今复成跻。郑公解簪绂，华萼曜松谿.
贤哉苟征君，灭迹为圃畦。顾已成非薄，忝兹忘筌蹄。
相观对绿樽，逸思凌丹梯。道泰我长往，时清君勿迷。
王孙且无归，芳草正萋萋。
