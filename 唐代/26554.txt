陈情上郑主司
唐代
顾非熊
登第久无缘，归情思渺然。艺惭公道日，身贱太平年。
未识笙歌乐，虚逢岁月迁。羁怀吟独苦，愁眼愧花妍。
求达非荣己，修辞欲继先。秦城春十二，吴苑路三千。
茅屋山岚入，柴门海浪连。遥心犹送雁，归梦不离船。
时节思家夜，风霜作客天。庭闱乖旦暮，兄弟阻团圆。
朝乏新知己，村荒旧业田。受恩期望外，效死誓生前。
愿察为裘意，彷徉和角篇。恳情今吐尽，万一冀哀怜。
