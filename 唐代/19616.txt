送淡公
唐代
孟郊
燕本冰雪骨，越淡莲花风。五言双宝刀，联响高飞鸿。
翰苑钱舍人，诗韵铿雷公。识本未识淡，仰咏嗟无穷。
清恨生物表，郎玉倾梦中。常于冷竹坐，相语道意冲。
嵩洛兴不薄，稽江事难同。明年若不来，我作黄蒿翁。
何以兀其心，为君学虚空。
坐爱青草上，意含沧海滨。渺渺独见水，悠悠不问人。
镜浪洗手绿，剡花入心春。虽然防外触，无奈饶衣新。
行当译文字，慰此吟殷勤。
铜斗饮江酒，手拍铜斗歌。侬是拍浪儿，饮则拜浪婆。
脚踏小船头，独速舞短蓑。笑伊渔阳操，空恃文章多。
闲倚青竹竿，白日奈我何。
短蓑不怕雨，白鹭相争飞。短楫画菰蒲，斗作豪横归。
笑伊水健儿，浪战求光辉。不如竹枝弓，射鸭无是非。
射鸭复射鸭，鸭惊菰蒲头。鸳鸯亦零落，彩色难相求。
侬是清浪儿，每踏清浪游。笑伊乡贡郎，踏土称风流。
如何丱角翁，至死不裹头。
师得天文章，所以相知怀。数年伊雒同，一旦江湖乖。
江湖有故庄，小女啼喈喈。我忧未相识，乳养难和谐。
幸以片佛衣，诱之令看斋。斋中百福言，催促西归来。
伊洛气味薄，江湖文章多。坐缘江湖岸，意识鲜明波。
铜斗短蓑行，新章其奈何。兹焉激切句，非是等闲歌。
制之附驿回，勿使馀风讹。都城第一寺，昭成屹嵯峨。
为师书广壁，仰咏时经过。徘徊相思心，老泪双滂沱。
江南邑中寺，平地生胜山。开元吴语僧，律韵高且闲。
妙药溪岸平，桂榜往复还。树石相斗生，红绿各异颜。
风味我遥忆，新奇师独攀。
报恩兼报德，寺与山争鲜。橙橘金盖槛，竹蕉绿凝禅。
经章音韵细，风磬清泠翩。离肠绕师足，旧忆随路延。
不知几千尺，至死方绵绵。
乡在越镜中，分明见归心。镜芳步步绿，镜水日日深。
异刹碧天上，古香清桂岑。朗约徒在昔，章句忽盈今。
幸因西飞叶，书作东风吟。落我病枕上，慰此浮恨侵。
牵师袈裟别，师断袈裟归。问师何苦去，感吃言语稀。
意恐被诗饿，欲住将底依。卢殷刘言史，饿死君已噫。
不忍见别君，哭君他是非。
诗人苦为诗，不如脱空飞。一生空鷕气，非谏复非讥。
脱枯挂寒枝，弃如一唾微。一步一步乞，半片半片衣。
倚诗为活计，从古多无肥。诗饥老不怨，劳师泪霏霏。
