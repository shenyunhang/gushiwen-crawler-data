嵩山天门歌
唐代
宋之问
登天门兮坐盘石之嶙峋，前漎漎兮未半，下漠漠兮无垠。
纷窈窕兮岩倚披以鹏翅，洞胶葛兮峰棱层以龙鳞。
松移岫转，左变而右易。风生云起，出鬼而入神。
吾亦不知其灵怪如此，愿游杳冥兮见羽人。
重曰，天门兮穹崇，回合兮攒丛，松万接兮柱日，
石千寻兮倚空。晚阴兮足风，夕阳兮赩红。
试一望兮夺魄，况众妙之无穷。
