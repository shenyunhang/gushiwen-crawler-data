君子勿郁郁士有谤毁者作诗以赠之
唐代
孟郊
君子勿郁郁，听我青蝇歌。人间少平地，森耸山岳多。
折輈不在道，覆舟不在河。须知一尺水，日夜增高波。
叔孙毁仲尼，臧仓掩孟轲。兰艾不同香，自然难为和。
良玉烧不热，直竹文不颇。自古皆如此，其如道在何。
日往复不见，秋堂暮仍学。玄发不知白，晓入寒铜觉。
为林未离树，有玉犹在璞。谁把碧梧枝，刻作云门乐。
