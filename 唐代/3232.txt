奉使筑朔方六州城率尔而作
唐代
李峤
奉诏受边服，总徒筑朔方。驱彼犬羊族，正此戎夏疆。
子来多悦豫，王事宁怠遑。三旬无愆期，百雉郁相望。
雄视沙漠垂，有截北海阳。二庭已顿颡，五岭尽来王。
驱车登崇墉，顾眄凌大荒。千里何萧条，草木自悲凉。
凭轼讯古今，慨焉感兴亡。汉障缘河远，秦城入海长。
顾无庙堂策，贻此中夏殃。道隐前业衰，运开今化昌。
制为百王式，举合千载防。马牛被路隅，锋镝销战场。
岂不怀贤劳，所图在永康。王事何为者，称代陈颂章。
