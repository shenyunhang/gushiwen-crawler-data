七言重联句
唐代
颜真卿
顷持宪简推高步，独占诗流横素波。 ——颜真卿
不是中情深惠好，谁能千里远经过。 ——颜真卿
诗书宛似陪康乐，少长还同宴永和。 ——皇甫曾
夜酌此时看碾玉，晨趋几日重鸣珂。 ——皇甫曾
万井更深空寂寞，千方雾起隐嵯峨。 ——李崿
荧荧远火分渔浦，历历寒枝露鸟窠。 ——李崿
汉朝旧学君公隐，鲁国今从弟子科。 ——陆羽
只自倾心惭煦濡，何曾将口恨蹉跎。 ——陆羽
独赏谢吟山照耀，共知殷叹树婆娑。 ——皎然
华毂苦嫌云路隔，衲衣长向雪峰何。 ——皎然
