齿落词
唐代
王周
己卯至庚辰，仲夏晦之暮。吾齿右排上，一齿脱而去。
呼吸缺吾防，咀嚼欠吾助。年龠惜不返，日驭走为蠹。
唇亡得无寒，舌在从何诉。辅车宜长依，发肤可增惧。
不须考前古，聊且为近喻。有如云中雨，雨散绝回顾。
有如枝上叶，叶脱难再附。白发非独愁，红颜岂私驻。
何必郁九回，何必牵百虑。开尊复开怀，引笔作长句。
