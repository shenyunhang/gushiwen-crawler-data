奉答燕公
唐代
王琚
郡远途且艰，宜悲良自得。胡为心独尔，惠好在南国。
亦既清颜披，冏然良愿克。与君兰时会，群物如藻饰。
烟景惜欢赏，云山起翰墨。接艺奇思微，偶谈玄言直。
永日不知倦，逾旬犹谓亟。如何酌离尊，移棹巴城侧。
浦口劳长望，舟中独太息。疾风吹飞帆，倏忽南与北。
目尽不复见，怀哉无终极。唯当衡峰上，遥辨湖水色。
