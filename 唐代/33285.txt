太湖诗。投龙潭（在龟山）
唐代
皮日休
龟山下最深，恶气何洋溢。涎水瀑龙巢，腥风卷蛟室。
晓来林岑静，狞色如怒日。气涌扑炱煤，波澄扫纯漆。
下有水君府，贝阙光比栉。左右列介臣，纵横守鳞卒。
月中珠母见，烟际枫人出。生犀不敢烧，水怪恐摧捽。
时有慕道者，作彼投龙术。端严持碧简，斋戒挥紫笔。
兼以金蜿蜒，投之光焌律。琴高坐赤鲤，何许纵仙逸。
我愿与之游，兹焉托灵质。
