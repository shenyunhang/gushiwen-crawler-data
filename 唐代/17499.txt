春日奉献圣寿无疆词十首
唐代
杨巨源
文物京华盛，讴歌国步康。瑶池供寿酒，银汉丽宸章。
灵雨含双阙，雷霆肃万方。代推仙祚远，春共圣恩长。
凤扆临花暖，龙垆旁日香。遥知千万岁，天意奉君王。
鸳鹭彤庭际，轩车绮陌前。九城多好色，万井半祥烟。
人醉逢尧酒，莺歌答舜弦。花明御沟水，香暖禁城天。
赐宴文逾盛，徵歌物更妍。无穷艳阳月，长照太平年。
云陛临黄道，天门在碧虚。大明含睿藻，元气抱宸居。
戈偃征苗后，诗传宴镐初。年华富仙苑，时哲满公车。
化入絪缊大，恩垂涣汗馀。悠然万方静，风俗揖华胥。
玉漏飘青琐，金铺丽紫宸。云山九门曙，天地一家春。
瑞霭方呈赏，暄风本配仁。岩廊开凤翼，水殿压鳌身。
文雅逢明代，欢娱及贱臣。年年未央阙，恩共物华新。
垂拱乾坤正，欢心品类同。紫烟含北极，玄泽付东风。
珠缀留晴景，金茎直晓空。发生资盛德，交泰让全功。
间气登三事，祥光启四聪。遐荒似川水，天外亦朝宗。
代是文明昼，春当宴喜时。垆烟添柳重，宫漏出花迟。
汉典方宽律，周官正采诗。碧宵传凤吹，红旭在龙旗。
造化膺神契，阳和沃圣思。无因随百兽，率舞奉丹墀。
睿德符玄化，芳情翊太和。日轮皇鉴远，天仗圣朝多。
曙色含金榜，晴光转玉珂。中宫陈广乐，元老进赓歌。
莲叶看龟上，桐花识凤过。小臣空击壤，沧海是恩波。
物象朝高殿，簪裾溢上京。春当九衢好，天向万方明。
乐报箫韶发，杯看沆瀣生。芙蓉丹阙暖，杨柳玉楼晴。
阊阖开中禁，衣裳俨太清。南山同圣寿，长对凤凰城。
日上苍龙阙，香含紫禁林。晴光五云叠，春色九重深。
赏叶元和德，文垂雅颂音。景云随御辇，颢气在宸襟。
永保无疆寿，长怀不战心。圣朝多庆赐，琼树粉墙阴。
化洽生成遂，功宣动植知。瑞凝三秀草，春入万年枝。
凤掖嘉言进，鸳行喜气随。仗临丹地近，衣对碧山垂。
渥泽方柔远，聪明本听卑。愿同东观士，长对汉威仪。
