代闺人答轻薄少年
唐代
崔颢
妾家近隔凤凰池，粉壁纱窗杨柳垂。本期汉代金吾婿，
误嫁长安游侠儿。儿家夫婿多轻薄，借客探丸重然诺。
平明挟弹入新丰，日晚挥鞭出长乐。青丝白马冶游园，
能使行人驻马看。自矜陌上繁华盛，不念闺中花鸟阑。
花间陌上春将晚，走马斗鸡犹未返。三时出望无消息，
一去那知行近远。桃李花开覆井栏，朱楼落日卷帘看。
愁来欲奏相思曲，抱得秦筝不忍弹。
