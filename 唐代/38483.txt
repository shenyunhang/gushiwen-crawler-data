丙辰年鄜州遇寒食城外醉吟五首
唐代
韦庄
满街杨柳绿丝烟，画出清明二月天。 
好是隔帘花树动，女郎撩乱送秋千。 
雕阴寒食足游人，金凤罗衣湿麝薰。 
肠断入城芳草路，淡红香白一群群。 
开元坡下日初斜，拜扫归来走钿车。 
可惜数株红艳好，不知今夜落谁家。 
马骄风疾玉鞭长，过去唯留一阵香。 
闲客不须烧破眼，好花皆属富家郎。 
雨丝烟柳欲清明，金屋人闲暖凤笙。 
永日迢迢无一事，隔街闻筑气球声。
