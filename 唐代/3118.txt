景龙二年余自门下平章事削阶授江州员外司马…途中言志
唐代
崔湜
余本燕赵人，秉心愚且直。群籍备所见，孤贞每自饬。
徇禄期代耕，受任亦量力。幸逢休明时，朝野两荐推。
一朝趋金门，十载奉瑶墀。入掌迁固笔，出参枚马词。
吏部既三践，中书亦五期。进无负鼎说，退惭补衮诗。
常恐婴悔吝，不得少酬私。嗷嗷路傍子，纳谤纷无已。
上动明主疑，下贻大臣耻。毫发顾无累，冰壶邈自持。
天道何期平，幽冤终见明。始佐庐陵郡，寻牧襄阳城。
彤帏荷新宠，朱黻蒙旧荣。力薄惭任重，恩深知命轻。
饬徒留前路，行子悲且慕。犹闻长乐钟，尚辨青门树。
慈亲不忍诀，昆弟默相顾。去去勿重陈，川长日云暮。
