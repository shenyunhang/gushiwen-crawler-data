南阳道中作
唐代
张九龄
登郢属岁阴，及宛懵所适。复闻东汉主，遗此南都迹。
佳气蔼厥初，霸图纷在昔。兹邦称贵近，与世尝薰赫。
遭遇感风云，变衰空草泽。不识邓公树，犹传阴后石。
驱马历闉闍，荆榛翳阡陌。事去物无象，感来心不怿。
怀古对穷秋，兴言伤远客。眇默遵岐路，辛勤弊行役。
云雁号相呼，林麇走自索。顾忆徇书剑，未尝安枕席。
岂暇墨突黔，空持辽豕白。迷复期非远，归欤赏农隙。
