过吴门二十四韵
唐代
李绅
烟水吴都郭，阊门架碧流。绿杨深浅巷，青翰往来舟。
朱户千家室，丹楹百处楼。水光摇极浦，草色辨长洲。
忆作麻衣翠，曾为旅棹游。放歌随楚老，清宴奉诸侯。
花寺听莺入，春湖看雁留。里吟传绮唱，乡语认歈讴。
桥转攒虹饮，波通斗鹢浮。竹扉梅圃静，水巷橘园幽。
缝堵荒麋苑，穿岩破虎丘。旧风犹越鼓，馀俗尚吴钩。
故馆曾闲访，遗基亦遍搜。吹台山木尽，香径佛宫秋。
帐殿菰蒲掩，云房露雾收。苎萝妖覆灭，荆棘鬼包羞。
风月俄黄绶，经过半白头。重来冠盖客，非复别离愁。
候火分通陌，前旌驻外邮。水风摇彩旆，堤柳引鸣驺。
问吏儿孙隔，呼名礼敬修。顾瞻殊宿昔，语默过悲忧。
义感心空在，容衰日易偷。还持沧海诏，从此布皇猷。
