大堤曲
唐代
杨巨源
二八婵娟大堤女，开垆相对依江渚。待客登楼向水看，
邀郎卷幔临花语。细雨濛濛湿芰荷，巴东商侣挂帆多。
自传芳酒涴红袖，谁调妍妆回翠娥。珍簟华灯夕阳后，
当垆理瑟矜纤手。月落星微五鼓声，春风摇荡窗前柳。
岁岁逢迎沙岸间，北人多识绿云鬟。无端嫁与五陵少，
离别烟波伤玉颜。
