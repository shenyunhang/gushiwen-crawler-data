步虚词五首
唐代
徐铉
气为还元正，心由抱一灵。凝神归罔象，飞步入青冥。
整服乘三素，旋纲蹑九星。琼章开后学，稽首奉真经。
天帝黄金阙，真人紫锦书。霓裳纷蔽景，羽服迥凌虚。
白鹤能为使，班麟解驾车。灵符终愿借，转共世情疏。
圣主过幽谷，虚皇在蕊宫。五千宗物母，七字秘神童。
世上金壶远，人间玉龠空。唯馀养身法，修此与天通。
何处求玄解，人间有洞天。勤行皆是道，谪下尚为仙。
蔽景乘朱凤，排虚驾紫烟。不嫌园吏傲，愿在玉宸前。
三素霏霏远，盟威凛凛寒。火铃空灭没，星斗晓阑干。
佩响流虚殿，炉烟在醮坛。萧寥不可极，骖驾上云端。
