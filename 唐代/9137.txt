骊山行
唐代
韦应物
君不见开元至化垂衣裳，厌坐明堂朝万方。
访道灵山降圣祖，沐浴华池集百祥。千乘万骑被原野，
云霞草木相辉光。禁仗围山晓霜切，离宫积翠夜漏长。
玉阶寂历朝无事，碧树萎蕤寒更芳。三清小鸟传仙语，
九华真人奉琼浆。下元昧爽漏恒秩，登山朝礼玄元室。
翠华稍隐天半云，丹阁光明海中日。羽旗旄节憩瑶台，
清丝妙管从空来。万井九衢皆仰望，彩云白鹤方徘徊。
凭高览古嗟寰宇，造化茫茫思悠哉。秦川八水长缭绕，
汉氏五陵空崔嵬。乃言圣祖奉丹经，以年为日亿万龄。
苍生咸寿阴阳泰，高谢前王出尘外。英豪共理天下晏，
戎夷詟伏兵无战。时丰赋敛未告劳，海阔珍奇亦来献。
干戈一起文武乖，欢娱已极人事变。圣皇弓剑坠幽泉，
古木苍山闭宫殿。缵承鸿业圣明君，威震六合驱妖氛。
太平游幸今可待，汤泉岚岭还氛氲。
