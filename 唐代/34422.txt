苏君厅观韩干马障歌
唐代
顾云
杜甫歌诗吟不足，可怜曹霸丹青曲。直言弟子韩干马，
画马无骨但有肉。今日披图见笔迹，始知甫也真凡目。
秦王学士居武功，六印名家声价雄。乃孙屈迹宁百里，
好奇学古有祖风。竹厅斜日弈棋散，延我直入书斋中。
屹然六幅古屏上，欻见胡人牵入天厩之神龙。
麟鬐凤臆真相似，秋竹惨惨披两耳。轻匀杏蕊糁皮毛，
细捻银丝插鬃尾。思量动步应千里，谁见初离渥洼水？
眼前只欠燕雪飞，蹄下如闻朔风起。朱崖谪掾从亡殁，
更有何人鉴奇物。当时若遇燕昭王，肯把千金买枯骨。
