山居雨霁即事（一作长孙佐辅诗）
唐代
张碧
结茅苍岭下，自与喧卑隔。况值雷雨晴，郊原转岑寂。
出门看反照，绕屋残溜滴。古路绝人行，荒陂响蝼蝈。
篱崩瓜豆蔓，圃坏牛羊迹。断续古祠鸦，高低远村笛。
喜闻东皋润，欲往未通屐。杖策试危桥，攀萝瞰苔壁。
邻翁夜相访，缓酌聊跂石。新月出污尊，浮云在巾舄。
常隳腐儒操，谬习经邦画。有待时未知，非关慕沮溺。
