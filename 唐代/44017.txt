偶作五首
唐代
贯休
谁信心火多，多能焚大国。谁信鬓上丝，茎茎出蚕腹。
尝闻养蚕妇，未晓上桑树。下树畏蚕饥，儿啼亦不顾。
一春膏血尽，岂止应王赋。如何酷吏酷，尽为搜将去。
蚕蛾为蝶飞，伪叶空满枝。冤梭与恨机，一见一沾衣。
机生机，巧生巧，心镬烘烘日煎炒。闯蜀眉嚬游海岛，
扶桑椹熟金乌饱。金乌饱，飞复飞，四天下人眼眙眙。
孰云我轻薄，石头如何唤作玉。孰云我是非，
随邪逐恶又争得。古人终不事悠悠，一言道合死即休。
岂不见大鹏点翼盖十洲，是何之物鸣啾啾。
君子食即食，何必在珍华。小人食不食，纵食如泥沙。
清歌且莫唱，妙舞亦休夸。尔非凤炙麒麟肉，
焉能一挂于齿牙。去来去来归去来，红泉正洒芙蓉霞。
君不见金陵风台月榭烟霞光，如今五里十里野火烧茫茫。
君不见西施绿珠颜色可倾国，乐极悲来留不得。
君不见汉王力尽得乾坤，如何秋雨洒庙门。
铜台老树作精魅，金谷野狐多子孙。几许繁华几更改，
唯有尧舜周召丘轲似长在。坐看楼阁成丘墟，
莫话桑田变成海。吾有清凉雪山雪，天上人间常皎洁。
茫茫欲火欲烧人，惆怅无因为君说。
