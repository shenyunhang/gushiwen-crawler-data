怀古今
唐代
杜光庭
古，今。感事，伤心。惊得丧，叹浮沈。风驱寒暑，
川注光阴。始衒朱颜丽，俄悲白发侵。嗟四豪之不返，
痛七贵以难寻。夸父兴怀于落照，田文起怨于鸣琴。
雁足凄凉兮传恨绪，凤台寂寞兮有遗音。
朔漠幽囚兮天长地久，潇湘隔别兮水阔烟深。
谁能绝圣韬贤餐芝饵术，谁能含光遁世炼石烧金。
君不见屈大夫纫兰而发谏，君不见贾太傅忌鵩而愁吟。
君不见四皓避秦峨峨恋商岭，君不见二疏辞汉飘飘归故林。
胡为乎冒进贪名践危途与倾辙，
胡为乎怙权恃宠顾华饰与雕簪。
吾所以思抗迹忘机用虚无为师范，
吾所以思去奢灭欲保道德为规箴。
不能劳神效苏子张生兮于时而纵辩，
不能劳神效杨朱墨翟兮挥涕以沾襟。
