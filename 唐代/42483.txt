三言拟五杂组联句
唐代
颜真卿
五杂组，盘上菹。往复还，头懒梳。不得已，罾里鱼。 ——李崿
五杂组，郊外芜。往复还，枥上驹。不得已，谷中愚。 ——殷佐明
五杂组，绣与锦。往复还，兴又寝。不得已，病伏枕。 ——颜真卿
五杂组，酒与肉。往复还，东篱菊。不得已，醉便宿。 ——袁高
五杂组，闤闠间。往复还，门上关。不得已，鬓毛斑。 ——陆士修
五杂组，绣纹线。往复还，春来燕。不得已，入征战。 ——蒋志
