秋霖曲
唐代
钱起
君不见圣主旰食忧元元，秋风苦雨暗九门。
凤凰池里沸泉腾，苍龙阙下生云根。阴精离毕太淹度，
倦鸟将归不知树。愁阴惨淡时殷雷，生灵垫溺若寒灰。
公卿红粒爨丹桂，黔首白骨封青苔。貂裘玉食张公子，
炰炙熏天戟门里。且如歌笑日挥金。应笑禹汤能罪己。
鹤鸣蛙跃正及时，豹隐兰凋亦可悲。焉得太阿决屏翳，
还令率土见朝曦。
