中秋日拜起居表晨渡天津桥即事十六韵献…兼呈工部刘公
唐代
杜牧
碧树康庄内，清川巩洛间。坛分中岳顶，城缭大河湾。
广殿含凉静，深宫积翠闲。楼齐云漠漠，桥束水潺潺。
过雨柽枝润，迎霜柿叶殷。紫鳞冲晚浪，白鸟背秋山。
月拜西归表，晨趋北向班，鸳鸿随半仗，貔虎护重关。
玉帐才容足，金樽暂解颜。迹留伤堕屦，恩在乐衔环。
南省兰先握，东堂桂早攀。龙门君夭矫，莺谷我绵蛮。
分薄嵇心懒，哀多庾鬓班。人惭公幹卧，频送子牟还。
自睹宸居壮，谁忧国步艰。只应时与醉，因病纵疏顽。
