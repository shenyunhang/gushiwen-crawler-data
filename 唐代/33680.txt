五歌。水鸟
唐代
陆龟蒙
水鸟山禽虽异名，天工各与双翅翎。雏巢吞啄即一例，
游处高卑殊不停。则有觜铍爪戟劲立直视者，
击搏挽裂图膻腥。如此等色恣豪横，耸身往往凌青冥。
为人罗绊取材力，韦鞲彩绶悬金铃。三驱不以鸟捕鸟，
矢下先得闻诸经。超然可继义勇后，恰似有志行天刑。
鸥闲鹤散两自遂，意思不受人丁宁。今朝棹倚寒江汀，
舂鉏翡翠参。孤翘侧睨瞥灭没，未是即肯驯檐楹。
妇女衣襟便佞舌，始得金笼日提挈。精神卓荦背人飞，
冷抱蒹葭宿烟月。我与时情大乖剌，只是江禽有毛发。
殷勤谢汝莫相猜，归来长短同群活。
