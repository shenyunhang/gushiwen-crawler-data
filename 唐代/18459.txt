送裴处士应制举诗
唐代
刘禹锡
裴生久在风尘里，气劲言高少知己。注书曾学郑司农，
历国多于孔夫子。往年访我到连州，无穷绝境终日游。
登山雨中试蜡屐，入洞夏里披貂裘。白帝城边又相遇，
敛翼三年不飞去。忽然结束如秋蓬，自称对策明光宫。
人言策中说何事，掉头不答看飞鸿。彤庭翠松迎晓日，
凤衔金榜云间出。中贵腰鞭立倾酒，宰臣委佩观摇笔。
古称射策如弯弧，一发偶中何时无。由来草泽无忌讳，
努力满挽当亨衢。忆得当年识君处，嘉禾驿后联墙住。
垂钩钓得王馀鱼，踏芳共登苏小墓。此事今同梦想间，
相看一笑且开颜。老大希逢旧邻里，为君扶病到方山。
