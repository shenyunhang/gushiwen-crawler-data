重玄寺元达年逾八十好种名药凡所…余奇而访之因题二章
唐代
皮日休
雨涤烟锄伛偻赍，绀牙红甲两三畦。药名却笑桐君少，
年纪翻嫌竹祖低。白石静敲蒸朮火，清泉闲洗种花泥。
怪来昨日休持钵，一尺雕胡似掌齐。
香蔓蒙茏覆昔邪，桂烟杉露湿袈裟。石盆换水捞松叶，
竹径穿床避笋芽。藜杖移时挑细药，铜瓶尽日灌幽花。
支公谩道怜神骏，不及今朝种一麻。
