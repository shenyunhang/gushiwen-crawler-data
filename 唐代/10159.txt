单父逢邓司仓覆仓库，因而有赠
唐代
高适
邦牧今坐啸，群贤趋纪纲。四人忽不扰，耕者遥相望。
粲粲府中妙，授词如履霜。炎炎伏热时，草木无晶光。
匹马度睢水，清风何激扬。校缗阅帑藏，发廪欣斯箱。
邂逅得相逢，欢言至夕阳。开襟自公馀，载酒登琴堂。
举杯挹山川，寓目穷毫芒。白鸟向田尽，青蝉归路长。
醉中不惜别，况乃正游梁。
