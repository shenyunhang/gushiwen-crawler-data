归国遥
唐代
韦庄
春欲暮，满地落花红带雨。惆怅玉笼鹦鹉，单栖无伴侣¤
南望去程何许，问花花不语。早晚得同归去，恨无双翠羽。
金翡翠，为我南飞传我意。罨画桥边春水，几年花下醉¤
别后只知相愧，泪珠难远寄。罗幕绣帏鸳被，旧欢如梦里。
春欲晚，戏蝶游蜂花烂熳。日落谢家池馆，柳丝金缕断¤
睡觉绿鬟风乱，画屏云雨散。闲倚博山长叹，泪流沾皓腕。
