题画山水障
唐代
张九龄
心累犹不尽，果为物外牵。偶因耳目好，复假丹青妍。
尝抱野间意，而迫区中缘。尘事固已矣，秉意终不迁。
良工适我愿，妙墨挥岩泉。变化合群有，高深侔自然。
置陈北堂上，仿像南山前。静无户庭出，行已兹地偏。
萱草忧可树，合欢忿益蠲。所因本微物，况乃凭幽筌。
言象会自泯，意色聊自宣。对玩有佳趣，使我心渺绵。
