别诗二首
唐代
吕岩
无心独坐转黄庭，不逐时流入利名。救老只存真一气，
修生长遣百神灵。朝朝炼液归琼垄，夜夜朝元养玉英。
莫笑老人贫里乐，十年功满上三清。
时人受气禀阴阳，均体乾坤寿命长。为重本宗能寿永，
因轻元祖遂沦亡。三宫自有回流法，万物那无运用方。
咫尺昆仑山上玉，几人知是药中王。
