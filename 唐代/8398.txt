金陵江上遇蓬池隐者（时于落星石上以紫绮裘换酒为欢）
唐代
李白
心爱名山游，身随名山远。罗浮麻姑台，此去或未返。
遇君蓬池隐，就我石上饭。空言不成欢，强笑惜日晚。
绿水向雁门，黄云蔽龙山。叹息两客鸟，裴回吴越间。
共语一执手，留连夜将久。解我紫绮裘，且换金陵酒。
酒来笑复歌，兴酣乐事多。水影弄月色，清光奈愁何。
明晨挂帆席，离恨满沧波。
