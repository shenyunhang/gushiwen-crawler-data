古意
唐代
吴少微
洛阳芳树向春开，洛阳女儿平旦来。流车走马纷相催，
折芳瑶华向曲台。曲台自有千万行，重花累叶间垂杨。
北林朝日镜明光，南国微风苏合香。可怜窈窕女，
不作邯郸娼。妙舞轻回拂长袖，高歌浩唱发清商。
歌终舞罢欢无极，乐往悲来长叹息。阳春白日不少留，
红荣碧树无颜色。碧树风花先春度，珠帘粉泽无人顾。
如何年少忽迟暮，坐见明月与白露。明月白露夜已寒，
香衣锦带空珊珊。今日阳春一妙曲，凤凰楼上与君弹。
