青云干吕
唐代
彭伉
祥辉上干吕，郁郁又纷纷。远示无为化，将明至道君。
势凝千里静，色向九霄分。已见从龙意，宁知触石文。
状烟殊散漫，捧日更氛氲。自使来宾国，西瞻仰瑞云。
圣布中区化，祥符异域云。含春初应吕，晕碧已成文。
东起随风暖，西流共日曛。升时嘉异月，为庆等凝汾。
轻与晴烟比，高将晓雾分。飘飘如可致，愿此翊明君。
