奉赠卢五丈参谋（琚）
唐代
杜甫
恭惟同自出，妙选异高标。入幕知孙楚，披襟得郑侨。
丈人藉才地，门阀冠云霄。老矣逢迎拙，相于契托饶。
赐钱倾府待，争米驻船遥。邻好艰难薄，氓心杼轴焦。
客星空伴使，寒水不成潮。素发干垂领，银章破在腰。
说诗能累夜，醉酒或连朝。藻翰惟牵率，湖山合动摇。
时清非造次，兴尽却萧条。天子多恩泽，苍生转寂寥。
休传鹿是马，莫信鵩如鸮.未解依依袂，还斟泛泛瓢。
流年疲蟋蟀，体物幸鹪鹩。辜负沧洲愿，谁云晚见招。
