叙事感恩上狄右丞
唐代
郑谷
昔岁曾投贽，关河在左冯。庾公垂顾遇，王粲许从容。
首荐叨殊礼，全家寓近封。白楼陪写望，青眼感遭逢。
顾念梁间燕，深怜涧底松。岚光莲岳逼，酒味菊花浓。
寇难旋移国，漂离几听蛩。半生悲逆旅，二纪间门墉。
蜀雪随僧蹋，荆烟逐雁冲。凋零归两鬓，举止失前踪。
得事虽甘晚，陈诗未肯慵。迩来趋九仞，又伴赏三峰。
栖托情何限，吹嘘意数重。自兹俦侣内，无复叹龙钟。
