夜发三泉即事
唐代
苏颋
暗发三泉山，穷秋听骚屑。北林夜鸣雨，南望晓成雪。
只咏北风凉，讵知南土热。沙溪忽沸渭，石道乍明灭。
宛若银碛横，复如瑶台结。指程赋所恋，遇虞不遑歇。
重纩濡莫解，悬旌冻犹揭。下奔泥栈榰，上觏云梯设。
搏颊羸马顿，回眸惴人跌。憧憧往复还，心注思逾切。
冉冉年将病，力困衰怠竭。天彭信方隅，地势诚斗绝。
忝曳尚书履，叨兼使臣节。京坻有岁饶，亭障无边孽。
归奏丹墀左，骞能俟来哲。
