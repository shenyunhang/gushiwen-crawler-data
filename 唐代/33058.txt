闻蝉十二韵
唐代
许棠
造化生微物，常能应候鸣。初离何处树，又发去年声。
未蜕唯愁动，才飞似解惊。闻来邻海徼，恨起过边城。
骚屑随风远，悠扬类雪轻。报秋凉渐至，嘶月思偏清。
互默疑相答，微摇似欲行。繁音人已厌，朽壳蚁犹争。
朝士严冠饰，宫嫔逞鬓名。乱依西日噪，多引北归情。
筱露凝潜吸，蛛丝忽迸萦。此时吟立者，不觉万愁生。
