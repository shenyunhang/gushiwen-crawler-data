蟋蟀诗
唐代
罗隐
顽飔毙芳，吹愁夕长。屑戍有动，歌离吊梦。
如诉如言，绪引虚宽。周隙伺榻，繁咽夤缘。
范睡蝉老，冠峨緌好。不冠不緌，尔奚以悲。
蚊蚋有毒，食人肌肉。苍蝇多端，黑白偷安。
尔也出处，物兮莫累。坏舍啼衰，虚堂泣曙。
勿徇喧哗，鼠岂无牙。勿学萋菲，垣亦有耳。
危条槁飞，抽恨咿咿。别帐缸冷，柔魂不定。
美人在何，夜影流波。与子伫立，裴回思多。
