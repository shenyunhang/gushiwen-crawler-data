纳后夕侍宴
唐代
徐铉
天上轩星正，云间湛露垂。礼容过渭水，宴喜胜瑶池。
彩雾笼花烛，升龙肃羽仪。君臣欢乐日，文物盛明时。
帘卷银河转，香凝玉漏迟。华封倾祝意，觞酒与声诗。
时平物茂岁功成，重翟排云到玉京。
四海未知春色至，今宵先入九重城。
银烛金炉禁漏移，月轮初照万年枝。
造舟已似文王事，卜世应同八百期。
汉主承乾帝道光，天家花烛宴昭阳。
六衣盛礼如金屋，彩笔分题似柏梁。
