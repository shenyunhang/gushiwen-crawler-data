赠别王十七管记
唐代
高适
故交吾未测，薄宦空年岁。晚节踪曩贤，雄词冠当世。 
堂中皆食客，门外多酒债。产业曾未言，衣裘与人敝。 
飘飖戎幕下，出入关山际。转战轻壮心，立谈有边计。 
云沙自回合，天海空迢递。星高汉将骄，月盛胡兵锐。 
沙深冷陉断，雪暗辽阳闭。亦谓扫欃枪，旋惊陷蜂虿。 
归旌告东捷，斗骑传西败。遥飞绝汉书，已筑长安第。
画龙俱在叶，宠鹤先居卫。勿辞部曲勋，不藉将军势。 
相逢季冬月，怅望穷海裔。折剑留赠人，严装遂云迈。 
我行将悠缅，及此还羁滞。曾非济代谋，且有临深诫。 
随波混清浊，与物同丑丽。眇忆青岩栖，宁忘褐衣拜。 
自言爱水石，本欲亲兰蕙。何意薄松筠，翻然重菅蒯。 
恒深取与分，孰慢平生契。款曲鸡黍期，酸辛别离袂。 
逢时愧名节，遇坎悲沦替。适赵非解纷，游燕往无说。 
浩歌方振荡，逸翮思凌励。倏若异鹏抟，吾当学蝉蜕。
