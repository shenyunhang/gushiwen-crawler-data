送陈兼应辟兼寄高適、贾至
唐代
独孤及
结绿处燕石，卞和不必知。所以王佐才，未能忘茅茨。
罢官梁山外，获稻楚水湄。适会傅岩人，虚舟济川时。
天网忽摇顿，公才难弃遗。凤凰翔千仞，今始一鸣岐。
上马指国门，举鞭谢书帷。预知大人赋，掩却归来词。
天子方在宥，朝廷张四维。料君能献可，努力副畴咨。
旧友满皇州，高冠飞翠蕤。相逢绛阙下，应道轩车迟。
高侯秉戎翰，策马观西夷。方从幕中事，参谋王者师。
贾生去洛阳，焜耀琳琅姿。芳名动北步，逸韵凌南皮。
肃肃举鸿毛，冷然顺风吹。波流有同异，由是限别离。
汉塞隔陇底，秦川连镐池。白云日夜满，道里安可思。
梦想浩盈积，物华愁变衰。因君附错刀，送远益凄其。
四海各横绝，九霄应易期。不知故巢燕，决起栖何枝。
