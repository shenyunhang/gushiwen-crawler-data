奉和薛员外谊赠汤评事衡反招隐之迹兼见寄十二韵
唐代
皎然
喜友称高儒，旷怀美无度。近为东田诱，遂耽西山趣。
庭有介隐心，得无云泉误。府公中司贵，频贻咫尺素。
郡佐仙省高，亦赠琼瑶句。诮兹长往志，纡彼独游步。
禅子方外期，梦想山中路。艰难亲稼穑，晨夕苦烟雾。
曷若孟尝门，日荣国士遇。铿锵聆绮瑟，攀折迩琼树。
幽践随鹿麋，久期怨蟾兔。情同不系舟，有迹道所恶。
