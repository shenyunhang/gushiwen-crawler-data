药名联句
唐代
皮日休
为待防风饼，须添薏苡杯。 ——张贲
香然柏子后，尊泛菊花来。 ——皮日休
石耳泉能洗，垣衣雨为裁。 ——陆龟蒙
从容犀局静，断续玉琴哀。 ——张贲
白芷寒犹采，青箱醉尚开。 ——皮日休
马衔衰草卧，乌啄蠹根回。 ——陆龟蒙
雨过兰芳好，霜多桂末摧。 ——张贲
朱儿应作粉，云母讵成灰。 ——皮日休
艺可屠龙胆，家曾近燕胎。 ——陆龟蒙
墙高牵薜荔，障软撼玫瑰。 ——张贲
鸓鼠啼书户，蜗牛上研台。 ——皮日休
谁能将藁本，封与玉泉才。 ——陆龟蒙
