苦雪四首
唐代
高适
二月犹北风，天阴雪冥冥。寥落一室中，怅然惭百龄。
苦愁正如此，门柳复青青。
惠连发清兴，袁安念高卧。余故非斯人，为性兼懒惰。
赖兹尊中酒，终日聊自过。
濛濛洒平陆，淅沥至幽居。且喜润群物，焉能悲斗储。
故交久不见，鸟雀投吾庐。
孰云久闲旷，本自保知寡。穷巷独无成，春条只盈把。
安能羡鹏举，且欲歌牛下。乃知古时人，亦有如我者。
