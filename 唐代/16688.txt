顺宗至德大圣皇帝挽歌词三首
唐代
武元衡
桥山同轨会，轩后葬衣冠。东海风波变，西陵松柏攒。
鼎湖仙已去，金掌露宁乾。万木泉扃月，空怜凫雁寒。
容卫晓徘徊，严城阊阖开。乌号龙驭远，遏密凤声哀。
昆浪黄河注，崦嵫白日颓。恭闻天子孝，不忍望铜台。
哀挽渭川曲，空歌汾水阳。夜泉愁更咽，秋日惨无光。
缵夏功传启，兴周业继昌。回瞻五陵上，烟雨为苍苍。
