睢阳酬别畅大判官
唐代
高适
吾友遇知己，策名逢圣朝。高才擅白雪，逸翰怀青霄。
承诏选嘉宾，慨然即驰轺。清昼下公馆，尺书忽相邀。
留欢惜别离，毕景驻行镳。言及沙漠事，益令胡马骄。
丈夫拔东蕃，声冠霍嫖姚。兜鍪冲矢石，铁甲生风飙。
诸将出冷陉，连营济石桥。酋豪尽俘馘，子弟输征徭。
边庭绝刁斗，战地成渔樵。榆关夜不扃，塞口长萧萧。
降胡满蓟门，一一能射雕。军中多宴乐，马上何轻趫。
戎狄本无厌，羁縻非一朝。饥附诚足用，饱飞安可招。
李牧制儋蓝，遗风岂寂寥。君还谢幕府，慎勿轻刍荛。
