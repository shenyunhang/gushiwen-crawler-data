眼病二首
唐代
白居易
散乱空中千片雪，蒙笼物上一重纱。纵逢晴景如看雾，
不是春天亦见花。僧说客尘来眼界，医言风眩在肝家。
两头治疗何曾瘥，药力微茫佛力赊。
眼藏损伤来已久，病根牢固去应难。医师尽劝先停酒，
道侣多教早罢官。案上谩铺龙树论，盒中虚撚决明丸。
人间方药应无益，争得金篦试刮看。
