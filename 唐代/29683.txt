送西川梁常侍之新筑龙山城并锡赉两州刺史及部落酋长等
唐代
薛逢
圣主忧夷貊，屯师剪束钦。皇家思眷祐，星使忽登临。
用命期开国，违天必衅碪.化须均草树，恩不间飞沈。
束马凌苍壁，扪萝上碧岑。瘴川风自热，剑阁气长阴。
迅濑从天急，乔松入地深。仰观唯一径，俯瞰即千寻。
水作新城带，山为故垒襟。东开洞君听，南辟纳蛮心。
渥泽濡三部，衣冠化雨林。带文雕白玉，符理篆黄金。
鸟道经邛僰，星缠过觜参。回轩如睿奖，休作苦辛吟。
