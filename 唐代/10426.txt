送韦十六评事充同谷郡防御判官
唐代
杜甫
昔没贼中时，潜与子同游。今归行在所，王事有去留。
逼侧兵马间，主忧急良筹。子虽躯干小，老气横九州。
挺身艰难际，张目视寇雠。朝廷壮其节，奉诏令参谋。
銮舆驻凤翔，同谷为咽喉。西扼弱水道，南镇枹罕陬。
此邦承平日，剽劫吏所羞。况乃胡未灭，控带莽悠悠。
府中韦使君，道足示怀柔。令侄才俊茂，二美又何求。
受词太白脚，走马仇池头。古色沙土裂，积阴雪云稠。
羌父豪猪靴，羌儿青兕裘。吹角向月窟，苍山旌旆愁。
鸟惊出死树，龙怒拔老湫。古来无人境，今代横戈矛。
伤哉文儒士，愤激驰林丘。中原正格斗，后会何缘由。
百年赋命定，岂料沉与浮。且复恋良友，握手步道周。
论兵远壑净，亦可纵冥搜。题诗得秀句，札翰时相投。
