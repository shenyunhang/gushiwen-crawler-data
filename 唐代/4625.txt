怨歌行
唐代
吴少微
城南有怨妇，含情傍芳丛。自谓二八时，歌舞入汉宫。
皇恩数流眄，承幸玉堂中。绿柏黄花催夜酒，
锦衣罗袂逐春风。建章西宫焕若神，燕赵美女三千人。
君王厌德不忘新，况群艳冶纷来陈。是时别君不再见，
三十三春长信殿。长信重门昼掩关，清房晓帐幽且闲。
绮窗虫网氛尘色，文轩莺对桃李颜。天王贵宫不贮老，
浩然含泪今来还。自怜春色转晚暮，试逐佳游芳草路。
小腰丽女夺人奇，金鞍少年曾不顾。（有逸句）
归来谁为夫，请谢西家妇，莫辞先醉解罗襦。
