睢阳感怀
唐代
韦应物
豺虎犯天纲，升平无内备。长驱阴山卒，略践三河地。
张侯本忠烈，济世有深智。坚壁梁宋间，远筹吴楚利。
穷年方绝输，邻援皆携贰。使者哭其庭，救兵终不至。
重围虽可越，藩翰谅难弃。饥喉待危巢，悬命中路坠。
甘从锋刃毙，莫夺坚贞志。宿将降贼庭，儒生独全义。
空城唯白骨，同往无贱贵。哀哉岂独今，千载当歔欷。
