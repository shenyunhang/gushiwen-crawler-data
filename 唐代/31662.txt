郭处士击瓯歌
唐代
温庭筠
佶傈金虬石潭古，勺陂潋滟幽修语。
湘君宝马上神云，碎佩丛铃满烟雨。
吾闻三十六宫花离离，软风吹春星斗稀。
玉晨冷磬破昏梦，天露未干香着衣。
云钗委坠垂云发，小响丁当逐回雪。
晴碧烟滋重叠山，罗屏半掩桃花月。
太平天子驻云车，龙炉勃郁双蟠拏。
宫中近臣抱扇立，侍女低鬟落翠花。
乱珠触续正跳荡，倾头不觉金乌斜。
我亦为君长叹息，缄情远寄愁无色。
莫沾香梦绿杨丝，千里春风正无力。
