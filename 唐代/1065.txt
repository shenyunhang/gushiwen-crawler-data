郊庙歌辞。晋朝飨乐章。群臣酒行歌
唐代
佚名
剑佩俨如林，齐倾拱北心。渥恩颁美禄，咸濩听和音。
一德君臣合，重瞳日月临。歌时兼乐圣，唯待赞泥金。
万国咸归禹，千官共祝尧。拜恩瞻凤扆，倾耳听云韶。
运启金行远，时和玉烛调。酒酣齐抃舞，同贺圣明朝。
令节陈高会，群臣侍御筵。玉墀留爱景，金殿霭祥烟。
振鹭涵天泽，灵禽下乐悬。圣明无一事，何处让尧年。
