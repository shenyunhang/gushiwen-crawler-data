上冯使君山水障子
唐代
贯休
忆山归未得，画出亦堪怜。崩岸全隳路，荒村半有烟。
笔句冈势转，墨抢烧痕颠。远浦深通海，孤峰冷倚天。
柴棚坐逸士，露茗煮红泉。绣与莲峰竞，威如剑阁牵。
石门关麈鹿，气候有神仙。茅屋书窗小，苔阶滴瀑圆。
松根击石朽，桂叶蚀霜鲜。画出欺王墨，擎将献惠连。
新诗宁妄说，旧隐实如然。愿似窗中列，时闻大雅篇。
