玩月诗
唐代
曲龙山仙
曲龙桥顶玩瀛洲，凡骨空陪汗漫游。
不假丹梯蹑霄汉，水晶盘冷桂花秋。
月砌瑶阶泉滴乳，玉箫催凤和烟舞。
青城丈人何处游，玄鹤唳天云一缕。
造化天桥碧海东，玉轮还过辗晴虹。
霓襟似拂瀛洲顶，颢气潜消橐籥中。
危桥横石架云端，跨鹿登临景象宽。
颢魄洗烟澄碧落，桂花低拂玉簪寒。
