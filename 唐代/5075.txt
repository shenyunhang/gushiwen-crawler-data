折柳篇
唐代
许景先
春色东来度渭桥，青门垂柳百千条。长杨西连建章路，
汉家林苑纷无数。萦花始遍合欢枝，游丝半罥相思树。
春楼初日照南隅，柔条垂绿扫金铺。宝钗新梳倭堕髻，
锦带交垂连理襦。自怜柳塞淹戎幕，银烛长啼愁梦著。
芳树朝催玉管新，春风夜染罗衣薄。城头杨柳已如丝，
今年花落去年时。折芳远寄相思曲，为惜容华难再持。
