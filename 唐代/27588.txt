早春寄岳州李使君，李善棋爱酒，情地闲雅
唐代
杜牧
城高倚峭巘，地胜足楼台。朔漠暖鸿去，潇湘春水来。
萦盈几多思，掩抑若为裁。返照三声角，寒香一树梅。
乌林芳草远，赤壁健帆开。往事空遗恨，东流岂不回。
分符颍川政，吊屈洛阳才。拂匣调珠柱，磨铅勘玉杯。
棋翻小窟势，垆拨冻醪醅。此兴予非薄，何时得奉陪。
