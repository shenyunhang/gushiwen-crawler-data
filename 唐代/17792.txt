除官赴阙至江州寄鄂岳李大夫（李程也）
唐代
韩愈
盆城去鄂渚，风便一日耳。不枉故人书，无因帆江水。
故人辞礼闱，旌节镇江圻。而我窜逐者，龙钟初得归。
别来已三岁，望望长迢递。咫尺不相闻，平生那可计。
我齿落且尽，君鬓白几何。年皆过半百，来日苦无多。
少年乐新知，衰暮思故友。譬如亲骨肉，宁免相可不。
我昔实愚蠢，不能降色辞。子犯亦有言，臣犹自知之。
公其务贳过，我亦请改事。桑榆倘可收，愿寄相思字。
