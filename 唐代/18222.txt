奉和杨尚书郴州追和故李中书夏日登北楼…依本诗韵次用
唐代
柳宗元
郡楼有遗唱，新和敌南金。境以道情得，人期幽梦寻。
层轩隔炎暑，迥野恣窥临。凤去徽音续，芝焚芳意深。
游鳞出陷浦，唳鹤绕仙岑。风起三湘浪，云生万里阴。
宏规齐德宇，丽藻竞词林。静契分忧术，闲同迟客心。
骅骝当远步，鶗鴂莫相侵。今日登高处，还闻梁父吟。
