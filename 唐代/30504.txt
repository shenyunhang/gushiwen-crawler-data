黄河
唐代
薛能
何处发昆仑，连乾复浸坤。波浑经雁塞，声振自龙门。
岸裂新冲势，滩馀旧落痕。横沟通海上，远色尽山根。
勇逗三峰坼，雄标四渎尊。湾中秋景树，阔外夕阳村。
沫乱知鱼呴，槎来见鸟蹲。飞沙当白日，凝雾接黄昏。
润可资农亩，清能表帝恩。雨吟堪极目，风度想惊魂。
显瑞龟曾出，阴灵伯固存。盘涡寒渐急，浅濑暑微温。
九曲终柔胜，常流可暗吞。人间无博望，谁复到穷源。
