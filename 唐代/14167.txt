女耕田行
唐代
戴叔伦
乳燕入巢笋成竹，谁家二女种新谷。无人无牛不及犁，
持刀斫地翻作泥。自言家贫母年老，长兄从军未娶嫂。
去年灾疫牛囤空，截绢买刀都市中。头巾掩面畏人识，
以刀代牛谁与同。姊妹相携心正苦，不见路人唯见土。
疏通畦陇防乱苗，整顿沟塍待时雨。日正南冈下饷归，
可怜朝雉扰惊飞。东邻西舍花发尽，共惜馀芳泪满衣。
