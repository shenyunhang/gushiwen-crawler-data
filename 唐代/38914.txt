御试二首
唐代
黄滔
已表隋珠各自携，更从琼殿立丹梯。九华灯作三条烛，
万乘君悬四首题。灵凤敢期翻雪羽，洞箫应或讽金闺。
明朝莫惜场场醉，青桂新香有紫泥。
六曹三省列簪裾，丹诏宣来试士初。不是玉皇疑羽客，
要教金榜带天书。词臣假寐题黄绢，宫女敲铜奏子虚。
御目四篇酬九百，敢从灯下略踌躇。
