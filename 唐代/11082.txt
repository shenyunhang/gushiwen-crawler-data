戏题寄上汉中王三首
唐代
杜甫
西汉亲王子，成都老客星。百年双白鬓，一别五秋萤。
忍断杯中物，祗看座右铭。不能随皂盖，自醉逐浮萍。
策杖时能出，王门异昔游。已知嗟不起，未许醉相留。
蜀酒浓无敌，江鱼美可求。终思一酩酊，净扫雁池头。
群盗无归路，衰颜会远方。尚怜诗警策，犹记酒颠狂。
鲁卫弥尊重，徐陈略丧亡。空馀枚叟在，应念早升堂。
