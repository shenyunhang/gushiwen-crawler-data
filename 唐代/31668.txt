舞衣曲
唐代
温庭筠
藕肠纤缕抽轻春，烟机漠漠娇娥嚬。金梭淅沥透空薄，
剪落交刀吹断云。张家公子夜闻雨，夜向兰堂思楚舞。
蝉衫麟带压愁香，偷得莺簧锁金缕。管含兰气娇语悲，
胡槽雪腕鸳鸯丝。芙蓉力弱应难定，杨柳风多不自持，
回嚬笑语西窗客，星斗寥寥波脉脉。不逐秦王卷象床，
满楼明月梨花白。
