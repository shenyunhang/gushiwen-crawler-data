自阆州领妻子却赴蜀山行三首
唐代
杜甫
汩汩避群盗，悠悠经十年。不成向南国，复作游西川。
物役水虚照，魂伤山寂然。我生无倚著，尽室畏途边。
长林偃风色，回复意犹迷。衫裛翠微润，马衔青草嘶。
栈悬斜避石，桥断却寻溪。何日干戈尽，飘飘愧老妻。
行色递隐见，人烟时有无。仆夫穿竹语，稚子入云呼。
转石惊魑魅，抨弓落狖鼯。真供一笑乐，似欲慰穷途。
