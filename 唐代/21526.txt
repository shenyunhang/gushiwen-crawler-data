郡斋暇日辱常州陈郎中使君早春晚坐水西馆书事诗…酬之
唐代
白居易
新年多暇日，晏起褰帘坐。睡足心更慵，日高头未裹。
徐倾下药酒，稍爇煎茶火。谁伴寂寥身，无弦琴在左。
遥思毗陵馆，春深物袅娜。波拂黄柳梢，风摇白梅朵。
衙门排晓戟，铃阁开朝锁。太守水西来，朱衣垂素舸。
良辰不易得，佳会无由果。五马正相望，双鱼忽前堕。
鱼中获瑰宝，持玩何磊砢.一百六十言，字字灵珠颗。
上申心款曲，下叙时坎坷。才富不如君，道孤还似我。
敢辞官远慢，且贵身安妥。忽复问荣枯，冥心无不可。
