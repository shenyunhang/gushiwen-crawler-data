和左卫武仓曹卫中对雨创韵赠右卫李骑曹
唐代
孙逖
林父同官意，宣尼久敬交。文场刊玉篆，武事掌金铙。
道合宜连茹，时清岂系匏。克勤居簿领，多暇屏讙譊.
美酒怀公宴，玄谈俟客嘲。薄云生北阙，飞雨自西郊。
院暑便清旷，庭芜觉渐苞。高门关讵闭，逸韵柱难胶。
枳棘鸾无叹，椅梧凤必巢。忽闻徵并作，观海愧堂坳。
