曾东游以诗寄之
唐代
皇甫冉
出郭离言多，回车始知远。寂然层城暮，更念前山转。
总辔越成皋，浮舟背梁苑。朝朝劳延首，往往若在眼。
落日孤云还，边愁迷楚关。如何溆花发，复对游子颜。
古寺杉栝里，连樯洲渚间。烟生海西岸，云见吴南山。
惊风扫芦荻，翻浪连天白。正是扬帆时，偏逢江上客。
由来许佳句，况乃惬所适。嵯峨天姥峰，翠色春更碧。
气凄湖上雨，月净剡中夕。钓艇或相逢，江蓠又堪摘。
迢迢始宁墅，芜没谢公宅。朱槿列摧墉，苍苔遍幽石。
顾予任疏懒，期尔振羽翮。沧洲未可行，须售金门策。
