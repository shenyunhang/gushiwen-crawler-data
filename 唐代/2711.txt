在郡秋怀二首
唐代
张九龄
秋风入前林，萧瑟鸣高枝。寂寞游子思，寤叹何人知。
宦成名不立，志存岁已驰。五十而无闻，古人深所疵。
平生去外饰，直道如不羁。未得操割效，忽复寒暑移。
物情自古然，身退毁亦随。悠悠沧江渚，望望白云涯。
露下霜且降，泽中草离披。兰艾若不分，安用馨香为。
庭芜生白露，岁候感遐心。策蹇惭远途，巢枝思故林。
小人恐致寇，终日如临深。鱼鸟好自逸，池笼安所钦。
挂冠东都门，采蕨南山岑。议道诚愧昔，览分还惬今。
怃然忧成老，空尔白头吟。
