越中言事二首（咸通八年琅琊公到任后作）
唐代
方干
异术闲和合圣明，湖光浩气共澄清。郭中云吐啼猿寺，
山上花藏调角城。香起荷湾停棹饮，丝垂柳陌约鞭行。
游人今日又明日，不觉镜中新发生。
云霞水木共苍苍，元化分功秀一方。百里湖波轻撼月，
五更军角慢吹霜。沙边贾客喧鱼市，岛上潜夫醉笋庄。
终岁逍遥仁术内，无名甘老买臣乡。
