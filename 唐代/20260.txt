蜻蜓歌（黄河中蜻蜓，其力小，犯险无溺）
唐代
卢仝
黄河中流日影斜，水天一色无津涯，处处惊波喷流飞雪花。
篙工楫师力且武，进寸退尺莫能度。吾甚惧。念汝小虫子，
造化借羽翼。随风戏中流，翩然有馀力。吾不如汝无他，
无羽翼。吾若有羽翼，则上叩天关。为圣君请贤臣，
布惠化于人间。然后东飞浴东溟，吸日精，撼若木之英，
纷而零。使地上学仙之子，得而食之皆长生。
不学汝无端小虫子，叶叶水上无一事，忽遭风雨水中死。
