寄旧山隐者
唐代
姚合
别君须臾间，历日两度新。念彼白日长，复值人事并。
未改当时居，心事如野云。朝朝恣行坐，百事都不闻。
奈何道未尽，出山最艰辛。奔走衢路间，四枝不属身。
名在进士场，笔毫争等伦。我性本朴直，词理安得文。
纵然自称心，又不合众人。以此名字低，不如风中尘。
昨逢卖药客，云是居山邻。说君忆我心，憔悴其形神。
昔是同枝鸟，今作万里分。万里亦未遥，喧静终难群。
