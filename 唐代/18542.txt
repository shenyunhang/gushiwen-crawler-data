文宗元圣昭献孝皇帝挽歌三首
唐代
刘禹锡
继体三才理，承颜九族亲。禹功留海内，殷历付天伦。
调露曲常在，秋风词尚新。本支方百代，先让棣华春。
月落宫车动，风凄仪仗闲。路唯瞻凤翣，人尚想龙颜。
御宇方无事，乘云遂不还。圣情悲望处，沉日下西山。
享国十五载，升天千万年。龙镳仙路远，骑吹礼容全。
日下初陵外，人悲旧剑前。周南有遗老，掩泪望秦川。
