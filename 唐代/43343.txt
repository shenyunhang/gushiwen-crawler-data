答裴集、阳伯明二贤各垂赠二十韵今以一章用酬两作
唐代
皎然
知音如琼枝，天生为予有。攀折若无阶，何殊天上柳。
裴生清通嗣，阳子盛德后。诗名比元长，赋体凌延寿。
珠生骊龙颔，或生灵蛇口。何似双琼章，英英曜吾手。
白日不可污，清源肯容垢。持此山上心，待君忘情友。
且伴丘壑赏，未随名宦诱。坐石代琼茵，制荷捐艾绶。
清宵集我寺，烹茗开禅牖。发论教可垂，正文言不朽。
白云供诗用，清吹生座右。不嫌逸令醉，莫试仙壶酒。
皎皎寻阳隐，千年可为偶。一从汉道平，世事无纷纠。
星文齐七政，天轴明二斗。召士扬弓旌，知君在林薮。
莫学颍阳子，请师高山叟。出处藩我君，还来会厓阜。
