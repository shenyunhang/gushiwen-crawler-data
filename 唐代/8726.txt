杂言送黎六郎（寿阳公之子）
唐代
韦应物
冰壶见底未为清，少年如玉有诗名。闻话嵩峰多野寺，
不嫌黄绶向阳城。朱门严训朝辞去，骑出东郊满飞絮。
河南庭下拜府君，阳城归路山氛氲。山氛氲，长不见。
钓台水渌荷已生，少姨庙寒花始遍。县闲吏傲与尘隔，
移竹疏泉常岸帻。莫言去作折腰官，岂似长安折腰客。
