草木言
唐代
陈陶
何生我苍苍，何育我黄黄。草木无知识，幸君同三光。
始自受姓名，葳蕤立衣裳。山河既分丽，齐首乳青阳。
甘辛各有荣，好丑不相防。常忧刀斧劫，窃慕仁寿乡。
愿天雨无暴，愿地风无狂。雨足因衰惫，风多因夭伤。
在山不为桂，徒辱君高冈。在水不为莲，徒占君深塘。
勿轻培塿阜，或有奇栋梁。勿轻蒙胧泽，或有奇馨香。
涓毫可粗差，朝菌寿为长。拥肿若无取，大椿命为伤。
婆娑不材生，苒苒向秋荒。幸遭薰风日，有得皆簸扬。
所愧雨露恩，愿效幽微芳。希君频采择，勿使枯雪霜。
