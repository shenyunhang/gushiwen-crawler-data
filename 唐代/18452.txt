九华山歌
唐代
刘禹锡
奇峰一见惊魂魄，意想洪炉始开辟。疑是九龙夭矫欲攀天，
忽逢霹雳一声化为石，不然何至今，悠悠亿万年，
气势不死如腾屳。云含幽兮月添冷，月凝晖兮江漾影。
结根不得要路津，迥秀长在无人境。轩皇封禅登云亭，
大禹会计临东溟。乘樏不来广乐绝，独与猿鸟愁青荧。
君不见敬亭之山黄索漠，兀如断岸无棱角。
宣城谢守一首诗，遂使声名齐五岳。九华山，九华山，
自是造化一尤物，焉能籍甚乎人间。
