晚雪吟
唐代
孟郊
贫富喜雪晴，出门意皆饶。镜海见纤悉，冰天步飘飖.
一一仙子行，家家尘声销。小儿击玉指，大耋歌圣朝。
睿气流不尽，瑞仙何夐寥。始知望幸色，终疑异礼招。
市井亦清洁，闾阎耸岧峣.苍生愿东顾，翠华仍西遥。
天念岂薄厚，宸衷多忧焦。忧焦致太平，以兹时比尧。
古耳有未通，新词有潜韶。甘为酒伶摈，坐耻歌女娇。
选音不易言，裁正逢今朝。今朝前古文，律异同一调。
愿于尧琯中，奏尽郁抑谣。
