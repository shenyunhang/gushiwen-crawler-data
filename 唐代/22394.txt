德宗皇帝挽歌词四首
唐代
白居易
执象宗玄祖，贻谋启孝孙。文高柏梁殿，礼薄霸陵原。
宫仗辞天阙，朝仪出国门。生成不可报，二十七年恩。
虞帝南巡后，殷宗谅暗中。初辞铸鼎地，已闭望仙宫。
晓落当陵月，秋生满旆风。前星承帝座，不使北辰空。
业大承宗祖，功成付子孙。睿文诗播乐，遗训史标言。
节表中和德，方垂广利恩。悬知千载后，理代数贞元。
梦减三龄寿，哀延七月期。寝园愁望远，宫仗哭行迟。
云日添寒惨，笳箫向晚悲。因山有遗诏，如葬汉文时。
