雪十二韵
唐代
可止
落处咸过尺，翛然物象凄。瑞凝金殿上，寒甚玉关西。
润比江河普，明将日月齐。凌云花顶腻，锁径竹梢低。
出谷樵童怯，归林野鸟迷。煮茶融破练，磨墨染成黳.
陷兔埋平泽，和鱼冻合溪。入楼消酒力，当槛写诗题。
道路依凭马，朝昏委托鸡。洞深猿作族，松亚鹤移栖。
及夏清岩穴，经春溜石梯。丰年兼泰国，天道育黔黎。
