安辑岭表事平罢归
唐代
李峤
云端想京县，帝乡如可见。天涯望越台，海路几悠哉。
六月飞鹏去，三年瑞雉来。境遥铜柱出，山险石门开。
自我违瀍洛，瞻途屡挥霍。朝朝寒露多，夜夜征衣薄。
白简承朝宪，朱方抚夷落。既弘天覆广，且谕皇恩博。
皇恩溢外区，憬俗咏来苏。声朔臣天子，坛场拜老夫。
绛宫韬将略，黄石寝兵符。返旆收龙虎，空营集鸟乌。
日落澄氛霭，凭高视襟带。东瓯抗於越，南斗临吴会。
春色绕边陲，飞花出荒外。卉服纷如积，长川思游客。
风生丹桂晚，云起苍梧夕。去舳舣清江，归轩趋紫陌。
衣裳会百蛮，琛赆委重关。不学金刀使，空持宝剑还。
