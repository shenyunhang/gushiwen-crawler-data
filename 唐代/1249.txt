相和歌辞。对酒二首
唐代
李白
松子栖金华，安期入蓬海。此人古之仙，羽化竟何在。
浮生速流电，倏忽变光彩。天地无凋换，容颜有迁改。
对酒不肯饮，含情欲谁待。
劝君莫拒杯，春风笑人来。桃李如旧识，倾花向我开。
流莺啼碧树，明月窥金罍。昨来朱颜子，今日白发催。
棘生石虎殿，鹿走姑苏台。自古帝王宅，城阙闭黄埃。
君若不饮酒，昔人安在哉。
