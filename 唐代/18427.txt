和郴州杨侍郎玩郡斋紫薇花十四韵
唐代
刘禹锡
几年丹霄上，出入金华省。暂别万年枝，看花桂阳岭。
南方足奇树，公府成佳境。绿阴交广除，明艳透萧屏。
雨馀人吏散，燕语帘栊静。懿此含晓芳，翛然忘簿领。
紫茸垂组缕，金缕攒锋颖。露溽暗传香，风轻徐就影。
苒弱多意思，从容占光景。得地在侯家，移根近仙井。
开尊好凝睇，倚瑟仍回颈。游蜂驻彩冠，舞鹤迷烟顶。
兴生红药后，爱与甘棠并。不学夭桃姿，浮荣在俄顷。
