相和歌辞。懊恼曲
唐代
温庭筠
藕丝作线难胜针，蕊粉染黄那得深。玉白兰芳不相顾，
倡楼一笑轻千金。莫言自古皆如此，健剑刜钟铅绕指。
三秋庭绿尽迎霜，惟有荷花守红死。西江小吏朱斑轮，
柳缕吐芽香玉春。两股金钗已相许，不令独作空城尘。
悠悠楚水流如马，恨紫愁红满平野。野土千年怨不平，
至今烧作鸯鸯瓦。
