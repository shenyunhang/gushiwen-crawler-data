杨柳枝词八首
唐代
白居易
六么水调家家唱，白雪梅花处处吹。
古歌旧曲君休听，听取新翻杨柳枝。
陶令门前四五树，亚夫营里百千条。
何似东都正二月，黄金枝映洛阳桥。
依依褭褭复青青，句引春风无限情。
白雪花繁空扑地，绿丝条弱不胜莺。
红板江桥青酒旗，馆娃宫暖日斜时。
可怜雨歇东风定，万树千条各自垂。
苏州杨柳任君夸，更有钱唐胜馆娃。
若解多情寻小小，绿杨深处是苏家。
苏家小女旧知名，杨柳风前别有情。
剥条盘作银环样，卷叶吹为玉笛声。
叶含浓露如啼眼，枝袅轻风似舞腰。
小树不禁攀折苦，乞君留取两三条。
人言柳叶似愁眉，更有愁肠似柳丝。
柳丝挽断肠牵断，彼此应无续得期。
