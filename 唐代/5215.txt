汴堤柳（一本作题河边枯柳）
唐代
王泠然
隋家天子忆扬州，厌坐深宫傍海游。穿地凿山开御路，
鸣笳叠鼓泛清流。流从巩北分河口，直到淮南种官柳。
功成力尽人旋亡，代谢年移树空有。当时彩女侍君王，
绣帐旌门对柳行。青叶交垂连幔色，白花飞度染衣香。
今日摧残何用道，数里曾无一枝好。驿骑征帆损更多，
山精野魅藏应老。凉风八月露为霜，日夜孤舟入帝乡。
河畔时时闻木落，客中无不泪沾裳。
