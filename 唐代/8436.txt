上崔相百忧章（时在浔阳狱）
唐代
李白
共公赫怒，天维中摧。鲲鲸喷荡，扬涛起雷。鱼龙陷人，
成此祸胎。火焚昆山，玉石相硾。仰希霖雨，洒宝炎煨。
箭发石开，戈挥日回。邹衍恸哭，燕霜飒来，微诚不感。
犹絷夏台。苍鹰搏攫，丹棘崔嵬。豪圣凋枯，王风伤哀。
斯文未丧，东岳岂颓。穆逃楚难，邹脱吴灾。见机苦迟，
二公所咍。骥不骤进，麟何来哉。星离一门，草掷二孩。
万愤结习，忧从中催。金瑟玉壶，尽为愁媒。举酒太息，
泣血盈杯。台星再朗，天网重恢。屈法申恩，弃瑕取材。
冶长非罪，尼父无猜。覆盆倘举，应照寒灰。
