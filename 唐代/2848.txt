南还以诗代书赠京师旧僚
唐代
张九龄
薄宦晨昏阙，尊尊义取斯。穷愁年貌改，寂历尔胡为。
不谄词多忤，无容礼益卑。微生尚何有，远迹固其宜。
思扰梁山曲，情遥越鸟枝。故园从海上，良友邈天涯。
云雨叹一别，川原劳载驰。上惭伯乐顾，中负叔牙知。
去国诚寥落，经途弊险巇.岁逢霜雪苦，林属蕙兰萎。
欲赠幽芳歇，行悲旧赏移。一从关作限，两见月成规。
苒苒穷年籥，行行尽路岐。征鞍税北渚，归帆指南垂。
树晚犹葱蒨，江寒尚渺瀰。土风从楚别，山水入湘奇。
石濑相奔触，烟林更蔽亏。层崖夹洞浦，轻舸泛澄漪。
松筱行皆傍，禽鱼动辄随。惜哉边地隔，不与故人窥。
畴昔陪鹓鹭，朝阳振羽仪。来音虽寂寞，接景每逶迤。
朝罢冥尘事，宾来话酒卮。邀欢逐芳草，结兴选华池。
及此风成叹，何时雾可披。自怜无用者，谁念有情离。
望美音容阔，怀贤梦想疲。因声达霄汉，持拙守东陂。
