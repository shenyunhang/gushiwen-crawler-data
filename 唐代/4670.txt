七夕曝衣篇
唐代
沈佺期
君不见昔日宜春太液边，披香画阁与天连。
灯火灼烁九微映，香气氛氲百和然。
此夜星繁河正白，人传织女牵牛客。
宫中扰扰曝衣楼，天上娥娥红粉席。
曝衣何许曛半黄，宫中彩女提玉箱。
珠履奔腾上兰砌，金梯宛转出梅梁。
绛河里，碧烟上，双花伏兔画屏风，四子盘龙擎斗帐。
舒罗散縠云雾开，缀玉垂珠星汉回。
朝霞散彩羞衣架，晚月分光劣镜台。
上有仙人长命绺，中看玉女迎欢绣。
玳瑁帘中别作春，珊瑚窗里翻成昼。
椒房金屋宠新流，意气骄奢不自由。
汉文宜惜露台费，晋武须焚前殿裘。
