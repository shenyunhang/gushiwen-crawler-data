别蔡十四著作
唐代
杜甫
贾生恸哭后，寥落无其人。安知蔡夫子，高义迈等伦。
献书谒皇帝，志已清风尘。流涕洒丹极，万乘为酸辛。
天地则创痍，朝廷当正臣。异才复间出，周道日惟新。
使蜀见知己，别颜始一伸。主人薨城府，扶榇归咸秦。
巴道此相逢，会我病江滨。忆念凤翔都，聚散俄十春。
我衰不足道，但愿子意陈。稍令社稷安，自契鱼水亲。
我虽消渴甚，敢忘帝力勤。尚思未朽骨，复睹耕桑民。
积水驾三峡，浮龙倚长津。扬舲洪涛间，仗子济物身。
鞍马下秦塞，王城通北辰。玄甲聚不散，兵久食恐贫。
穷谷无粟帛，使者来相因。若凭南辕吏，书札到天垠。
