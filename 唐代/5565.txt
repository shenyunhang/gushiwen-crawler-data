同比部杨员外十五夜游有怀静者季
唐代
王维
承明少休沐，建礼省文书。夜漏行人息，归鞍落日馀。
悬知三五夕，万户千门辟。夜出曙翻归，倾城满南陌。
陌头驰骋尽繁华，王孙公子五侯家。由来月明如白日，
共道春灯胜百花。聊看侍中千宝骑，强识小妇七香车。
香车宝马共喧阗，个里多情侠少年。竞向长杨柳市北，
肯过精舍竹林前。独有仙郎心寂寞，却将宴坐为行乐。
傥觉忘怀共往来，幸沾同舍甘藜藿。
