奉和崔中丞使君论李侍御萼登烂柯山宿石桥寺效小谢体
唐代
皎然
常爱谢公郡，幽期愿相从。果回青骢臆，共蹑玄仙踪。
灵境若仿佛，烂柯思再逢。飞梁丹霞接，古局苍苔封。
往想冥昧理，谁亲冰雪容。蕙楼耸空界，莲宇开中峰。
昔化冲虚鹤，今藏护法龙。云窥香树沓，月见色天重。
永夜寄岑寂，清言涤心胸。盛游千年后，书在岩中松。
