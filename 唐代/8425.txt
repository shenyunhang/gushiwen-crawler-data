效古二首
唐代
李白
朝入天苑中，谒帝蓬莱宫。青山映辇道，碧树摇苍空。
谬题金闺籍，得与银台通。待诏奉明主，抽毫颂清风。
归时落日晚，躞蹀浮云骢。人马本无意，飞驰自豪雄。
入门紫鸳鸯，金井双梧桐。清歌弦古曲，美酒沽新丰。
快意且为乐，列筵坐群公。光景不可留，生世如转蓬。
早达胜晚遇，羞比垂钓翁。
自古有秀色，西施与东邻。蛾眉不可妒，况乃效其颦。
所以尹婕妤，羞见邢夫人。低头不出气，塞默少精神。
寄语无盐子，如君何足珍。
