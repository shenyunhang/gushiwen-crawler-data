横江词六首
唐代
李白
人道横江好，侬道横江恶。
一风三日吹倒山，白浪高于瓦官阁。
海潮南去过浔阳，牛渚由来险马当。
横江欲渡风波恶，一水牵愁万里长。
横江西望阻西秦，汉水东连扬子津。
白浪如山那可渡，狂风愁杀峭帆人。
海神来过恶风回，浪打天门石壁开。
浙江八月何如此？涛似连山喷雪来！
横江馆前津吏迎，向余东指海云生。
郎今欲渡缘何事？如此风波不可行！
月晕天风雾不开，海鲸东蹙百川回。
惊波一起三山动，公无渡河归去来。
