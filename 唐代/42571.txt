寂上人院联句
唐代
皮日休
瘿床空默坐，清景不知斜。暗数菩提子，闲看薜荔花。 ——皮日休
有情惟墨客，无语是禅家。背日聊依桂，尝泉欲试茶。 ——陆龟蒙
石形蹲玉虎，池影闪金蛇。经笥安岩匼，瓶囊挂树桠。 ——皮日休
书传沧海外，龛寄白云涯。竹色寒凌箔，灯光静隔纱。 ——陆龟蒙
趁幽翻小品，逐胜讲南华。莎彩融黄露，莲衣染素霞。 ——皮日休
水堪伤聚沫，风合落天葩。若许传心印，何辞古堞赊。 ——陆龟蒙
