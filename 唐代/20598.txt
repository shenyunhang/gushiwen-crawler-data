西州院（东川官舍）
唐代
元稹
自入西州院，唯见东川城。今夜城头月，非暗又非明。
文案床席满，卷舒赃罪名。惨凄且烦倦，弃之阶下行。
怅望天回转，动摇万里情。参辰次第出，牛女颠倒倾。
况此风中柳，枝条千万茎。到来篱下笋，亦已长短生。
感怆正多绪，鸦鸦相唤惊。墙上杜鹃鸟，又作思归鸣。
以彼撩乱思，吟为幽怨声。吟罢终不寝，冬冬复铛铛。
