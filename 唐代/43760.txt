奉应颜尚书真卿观玄真子置酒张乐舞破阵画洞庭三山歌
唐代
皎然
道流迹异人共惊，寄向画中观道情。如何万象自心出，
而心澹然无所营。手援毫，足蹈节，披缣洒墨称丽绝。
石文乱点急管催，云态徐挥慢歌发。乐纵酒酣狂更好，
攒峰若雨纵横扫。尺波澶漫意无涯，片岭崚嶒势将倒。
盻睐方知造境难，象忘神遇非笔端。昨日幽奇湖上见，
今朝舒卷手中看。兴馀轻拂远天色，曾向峰东海边识。
秋空暮景飒飒容，翻疑是真画不得。颜公素高山水意，
常恨三山不可至。赏君狂画忘远游，不出轩墀坐苍翠。
