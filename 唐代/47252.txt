甘州子
唐代
顾夐
一炉龙麝锦帷傍，屏掩映，烛荧煌。禁楼刁斗喜初长，
罗荐绣鸳鸯。山枕上，私语口脂香。
每逢清夜与良晨，多怅望，足伤神。云迷水隔意中人，
寂寞绣罗茵。山枕上，几点泪痕新。
曾如刘阮访仙踪，深洞客，此时逢。绮筵散后绣衾同。
款曲见韶容。山枕上，长是怯晨钟。
露桃花里小楼深，持玉盏，听瑶琴。醉归青琐入鸳衾，
月色照衣襟。山枕上，翠钿镇眉心。
红炉深夜醉调笙，敲拍处，玉纤轻。小屏古画岸低平，
烟月满闲庭。山枕上，灯背脸波横。
