哥舒大夫颂德
唐代
储光羲
天纪启真命，君生臣亦生。乃知赤帝子，复有苍龙精。
神武建皇极，文昌开将星。超超渭滨器，落落山西名。
画阃入受脤，凿门出扞城。戎人昧正朔，我有轩辕兵。
陇路起丰镐，关云随旆旌。河湟训兵甲，义勇方横行。
韩魏多锐士，蹶张在幕庭。大非四决轧，石堡高峥嵘。
攻伐若振槁，孰云非神明。嘉谋即天意，骤胜由师贞。
枯草被西陆，烈风昏太清。戢戈旄头落，牧马昆仑平。
宾从俨冠盖，封山纪天声。来朝芙蓉阙，鸣玉飘华缨。
直道济时宪，天邦遂轻刑。抗书报知己，松柏亦以荣。
嘉命列上第，德辉照天京。在车持简墨，粲粲皆词英。
顾我抢榆者，莫能翔青冥。游燕非骐骥，踯躅思长鸣。
