送浙东王大夫
唐代
薛能
天爵擅忠贞，皇恩复宠荣。远源过晋史，甲族本缑笙。
亚相兼尤美，周行历尽清。制除天近晓，衙谢草初生。
宾客招闲地，戎装拥上京。九街鸣玉勒，一宅照红旌。
细雨当离席，遥花显去程。佩刀畿甸色，歌吹馆桥声。
騕褭从秦赐，艅艎到汴迎。步沙逢霁月，宿岸致严更。
渤澥流东鄙，天台压属城。众谈称重镇，公意念疲甿.
井邑曾多难，疮痍此未平。察应均赋敛，逃必复桑耕。
隼重权兼帅，鼍雄设有兵。越台随厚俸，剡硾得尤名。
夜蜡州中宴，春风部外行。香奁扃凤诏，朱篆动龙坑。
报后功何患，投虚论素精。徵还真指掌，感激自关情。
旧业怀昏作，微班负旦评。空馀骚雅事，千古傲刘桢。
