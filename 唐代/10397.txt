乐游园歌
唐代
杜甫
乐游古园崒森爽，烟绵碧草萋萋长。公子华筵势最高，
秦川对酒平如掌。长生木瓢示真率，更调鞍马狂欢赏。
青春波浪芙蓉园，白日雷霆夹城仗。阊阖晴开昳荡荡，
曲江翠幕排银榜。拂水低徊舞袖翻，缘云清切歌声上。
却忆年年人醉时，只今未醉已先悲。数茎白发那抛得，
百罚深杯亦不辞。圣朝亦知贱士丑，一物自荷皇天慈。
此身饮罢无归处，独立苍茫自咏诗。
