有感五首
唐代
杜甫
将帅蒙恩泽，兵戈有岁年。至今劳圣主，可以报皇天。
白骨新交战，云台旧拓边。乘槎断消息，无处觅张骞。
幽蓟馀蛇豕，乾坤尚虎狼。诸侯春不贡，使者日相望。
慎勿吞青海，无劳问越裳。大君先息战，归马华山阳。
洛下舟车入，天中贡赋均。日闻红粟腐，寒待翠华春。
莫取金汤固，长令宇宙新。不过行俭德，盗贼本王臣。
丹桂风霜急，青梧日夜凋。由来强干地，未有不臣朝。
受钺亲贤往，卑宫制诏遥。终依古封建，岂独听箫韶。
盗灭人还乱，兵残将自疑。登坛名绝假，报主尔何迟。
领郡辄无色，之官皆有词。愿闻哀痛诏，端拱问疮痍。
