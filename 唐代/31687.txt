昆明池水战词
唐代
温庭筠
汪汪积水光连空，重叠细纹晴漾红。赤帝龙孙鳞甲怒，
临流一盼生阴风。鼍鼓三声报天子，雕旌兽舰凌波起。
雷吼涛惊白石山，石鲸眼裂蟠蛟死。溟池海浦俱喧豗.
青帜白旌相次来。箭羽枪缨三百万，踏翻西海生尘埃。
茂陵仙去菱花老，唼唼游鱼近烟岛。渺莽残阳钓艇归，
绿头江鸭眠沙草。
