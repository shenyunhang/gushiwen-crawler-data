游敬亭寄崔侍御（一本作登古城望府中寄崔侍御）
唐代
李白
我家敬亭下，辄继谢公作。相去数百年，风期宛如昨。
登高素秋月，下望青山郭。俯视鸳鹭群，饮啄自鸣跃。
夫子虽蹭蹬，瑶台雪中鹤。独立窥浮云，其心在寥廓。
时来顾我笑，一饭葵与藿。世路如秋风，相逢尽萧索。
腰间玉具剑，意许无遗诺。壮士不可轻，相期在云阁。
