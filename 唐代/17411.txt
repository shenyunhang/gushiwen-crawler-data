送李虞仲秀才归东都，因寄元李二友
唐代
杨巨源
高翼闲未倦，孤云旷无期。晴霞海西畔，秋草燕南时。
邺中多上才，耿耿丹霄姿。顾我于逆旅，与君发光仪。
同将儒者方，获忝携人知。幽兰与芳佩，寒玉锵美词。
旧友在伊洛，鸣蝉思山陂。到来再春风，梦尽双琼枝。
素业且无负，青冥殊未迟。南桥天气好，脉脉一相思。
