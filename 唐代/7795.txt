北上行
唐代
李白
北上何所苦，北上缘太行。磴道盘且峻，巉岩凌穹苍。
马足蹶侧石，车轮摧高冈。沙尘接幽州，烽火连朔方。
杀气毒剑戟，严风裂衣裳。奔鲸夹黄河，凿齿屯洛阳。
前行无归日，返顾思旧乡。惨戚冰雪里，悲号绝中肠。
尺布不掩体，皮肤剧枯桑。汲水涧谷阻，采薪陇坂长。
猛虎又掉尾，磨牙皓秋霜。草木不可餐，饥饮零露浆。
叹此北上苦，停骖为之伤。何日王道平，开颜睹天光。
