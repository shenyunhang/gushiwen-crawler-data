送崔谕德致政东归
唐代
权德舆
天子坐法宫，诏书下江东。懿此嘉遁士，蒲车赴丘中。
褐衣入承明，朴略多古风。直道侍太子，昌言沃宸聪。
岩居四十年，心与鸥鸟同。一朝受恩泽，自说如池龙。
乞骸归故山，累疏明深衷。大君不夺志，命锡忽以崇。
旭旦出国门，轻装若秋蓬。家依白云峤，手植丹桂丛。
竹斋引寒泉，霞月相玲珑。旷然解赤绶，去逐冥冥鸿。
