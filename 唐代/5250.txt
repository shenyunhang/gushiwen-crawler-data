三日绿潭篇
唐代
万齐融
春潭滉漾接隋宫，宫阙连延潭水东。蘋苔嫩色涵波绿，
桃李新花照底红。垂菱布藻如妆镜，丽日晴天相照映。
素影沉沉对蝶飞，金沙砾砾窥鱼泳。佳人祓禊赏韶年，
倾国倾城并可怜。拾翠总来芳树下，踏青争绕绿潭边。
公子王孙恣游玩，沙阳水曲情无厌。禽浮似挹羽觞杯，
鳞跃疑投水心剑。金鞍玉勒骋轻肥，落絮红尘拥路飞。
绿水残霞催席散，画楼初月待人归。
