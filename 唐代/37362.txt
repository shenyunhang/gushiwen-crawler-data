厌花落
唐代
韩偓
厌花落，人寂寞，果树阴成燕翅齐，西园永日闲高阁。
后堂夹帘愁不卷，低头闷把衣襟捻。忽然事到心中来，
四肢娇入茸茸眼。也曾同在华堂宴，佯佯拢鬓偷回面。
半醉狂心忍不禁，分明一任傍人见。书中说却平生事，
犹疑未满情郎意。锦囊封了又重开，夜深窗下烧红纸。
红纸千张言不尽，至诚无语传心印。但得鸳鸯枕臂眠，
也任时光都一瞬。
