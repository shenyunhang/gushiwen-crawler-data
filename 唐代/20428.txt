春归昌谷
唐代
李贺
束发方读书，谋身苦不早。终军未乘传，颜子鬓先老。
天网信崇大，矫士常慅慅。逸目骈甘华，羁心如荼蓼。
旱云二三月，岑岫相颠倒。谁揭赪玉盘，东方发红照。
春热张鹤盖，兔目官槐小。思焦面如病，尝胆肠似绞。
京国心烂漫，夜梦归家少。发轫东门外，天地皆浩浩。
青树骊山头，花风满秦道。宫台光错落，装尽偏峰峤。
细绿及团红，当路杂啼笑。香风下高广，鞍马正华耀。
独乘鸡栖车，自觉少风调。心曲语形影，只身焉足乐。
岂能脱负檐，刻鹤曾无兆。幽幽太华侧，老柏如建纛。
龙皮相排戛，翠羽更荡掉。驱趋委憔悴，眺览强容貌。
花蔓阂行輈，縠烟暝深徼。少健无所就，入门愧家老。
听讲依大树，观书临曲沼。知非出柙虎，甘作藏雾豹。
韩鸟处矰缴，湘鯈在笼罩。狭行无廓落，壮士徒轻躁。
