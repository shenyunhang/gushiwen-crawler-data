饮马长城窟行（一作古长城吟）
唐代
王翰
长安少年无远图，一生惟羡执金吾。麒麟前殿拜天子，
走马西击长城胡。胡沙猎猎吹人面，汉虏相逢不相见。
遥闻鼙鼓动地来，传道单于夜犹战。此时顾恩宁顾身，
为君一行摧万人。壮士挥戈回白日，单于溅血染朱轮。
归来饮马长城窟，长城道傍多白骨。问之耆老何代人，
云是秦王筑城卒。黄昏塞北无人烟，鬼哭啾啾声沸天。
无罪见诛功不赏，孤魂流落此城边。当昔秦王按剑起，
诸侯膝行不敢视。富国强兵二十年，筑怨兴徭九千里。
秦王筑城何太愚，天实亡秦非北胡。一朝祸起萧墙内，
渭水咸阳不复都。
