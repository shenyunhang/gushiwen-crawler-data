六言三首
唐代
韩偓
春楼处子倾城，金陵狎客多情。朝云暮雨会合，
罗袜绣被逢迎。华山梧桐相覆，蛮江豆蔻连生。
幽欢不尽告别，秋河怅望平明。
一灯前雨落夜，三月尽草青时。半寒半暖正好，
花开花谢相思。惆怅空教梦见，懊恼多成酒悲。
红袖不干谁会，揉损联娟澹眉。
此间青草更远，不唯空绕汀洲。那里朝日才出，
还应先照西楼。忆泪因成恨泪，梦游常续心游。
桃源洞口来否，绛节霓旌久留。
