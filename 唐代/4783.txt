哭苏眉州崔司业二公
唐代
沈佺期
涣汗天中发，伶俜海外旋。长沙遇太守，问旧几人全。
国宝亡双杰，天才丧两贤。大名齐弱岁，高德并中年。
礼乐羊叔子，文章王仲宣。相看尚玄鬓，相次入黄泉。
流放蛮陬阔，乡关帝里偏。亲朋云雾拥，生死岁时传。
崔昔挥宸翰，苏尝济巨川。绛衣陪下列，黄阁谬差肩。
及此俱冥昧，云谁叙播迁。隼舆怀旧辙，鳣馆想虚筵。
家爱方休杵，皇慈更撤县。铭旌西蜀路，骑吹北邙田。
陇树应秋矣，江帆故杳然。罢琴明月夜，留剑白云天。
涕泗湘潭水，凄凉衡峤烟。古来修短分，神理竟难筌。
