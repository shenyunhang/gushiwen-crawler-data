岳麓道林寺
唐代
韦蟾
石门迥接苍梧野，愁色阴深二妃寡。广殿崔嵬万壑间，
长廓诘曲千岩下。静听林飞念佛鸟，细看壁画驮经马。
暖日斜明螮蝀梁，湿烟散幂鸳鸯瓦。北方部落檀香塑，
西国文书贝叶写。坏栏迸竹醉好题，窄路垂藤困堪把。
沈裴笔力斗雄壮，宋杜词源两风雅。他方居士来施斋，
彼岸上人投结夏。悲我未离扰扰徒，劝我休学悠悠者。
何时得与刘遗民，同入东林远公社。
