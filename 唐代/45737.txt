赠乔二郎
唐代
吕岩
与君相见皇都里，陶陶动便经年醉。醉中往往爱藏真，
亦不为他名与利。劝君休恋浮华荣，直须奔走烟霞程。
烟霞欲去如何去，先须肘后飞金晶。金晶飞到上宫里，
上宫下宫通光明。当时玉汞涓涓生，奔归元海如雷声。
从此夫妻相际会，欢娱踊跃情无外。水火都来两半间，
卦候翻成地天泰。一浮一沈阳炼阴，阴尽方知此理深。
到底根元是何物，分明只是水中金。乔公乔公急下手，
莫逐乌飞兼兔走。何如修炼作真人，尘世浮生终不久。
人道长生没得来，自古至今有有有。
