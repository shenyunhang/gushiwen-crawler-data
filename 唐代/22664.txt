和微之诗二十三首。和望晓
唐代
白居易
休吟稽山晓，听咏秦城旦。鸣鸡初有声，宿鸟犹未散。
丁丁漏向尽，冬冬鼓过半。南山青沈沈，东方白漫漫。
街心若流水，城角如断岸。星河稍隅落，宫阙方轮焕。
朝车雷四合，骑火星一贯。赫奕冠盖盛，荧煌朱紫烂。
沙堤亘蟆池，市路绕龙断。白日忽照耀，红尘纷散乱。
贵教过客避，荣任行人看。祥烟满虚空，春色无边畔。
鹓行候晷刻，龙尾登霄汉。台殿暖宜攀，风光晴可玩。
草铺地茵褥，云卷天帏幔。莺杂佩锵锵，花饶衣粲粲。
何言终日乐，独起临风叹。叹我同心人，一别春七换。
相望山隔碍，欲去官羁绊。何日到江东，超然似张翰。
