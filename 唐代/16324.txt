寒城晚角（滑州作）
唐代
朱湾
高台高高画角雄，五更初发寒城中。寒城北临大河水，
淇门贼烽隔岸是。长风送过黎阳川，我军气雄贼心死。
羁人此夜寐不成，万里边情枕上生。乍似陇头戍，
寒泉幽咽流不住；又如巴江头，啼猿带雨断续愁。
忽忆嫖姚北征伐，空山宿兵寒对月。一声老将起，
三奏行人发；冀马为之嘶，朔云为之结。
二十年来天下兵，到处不曾无此声。洛阳陌，长安路。
角声朝朝兼暮暮，平居闻之尚难度。何况天山征戍儿，
云中下营雪里吹。
