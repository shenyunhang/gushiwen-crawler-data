题画柏
唐代
吴融
不得月中桂，转思陵上柏。闲取画图看，烦纡果冰释。
桂生在青冥，万古烟雾隔。下荫玄兔窟，上映嫦娥魄。
圆缺且不常，高低图难测。若非假羽翰，折攀何由得。
天远眼虚穿，夜阑头自白。未知陵上柏，一定不移易。
有意兼松茂，无情从麝食。不在是非间，与人为愤激。
他年上缣素，今日悬屋壁。灵怪不可知，风雨疑来逼。
明朝归故园，唯此同所适。回首寄团枝，无劳惠消息。
