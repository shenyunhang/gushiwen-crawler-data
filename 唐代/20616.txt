酬乐天（时乐天摄尉，予为拾遗）
唐代
元稹
放鹤在深水，置鱼在高枝。升沉或异势，同谓非所宜。
君为邑中吏，皎皎鸾凤姿。顾我何为者，翻侍白玉墀。
昔作芸香侣，三载不暂离。逮兹忽相失，旦夕梦魂思。
崔嵬骊山顶，宫树遥参差。只得两相望，不得长相随。
多君岁寒意，裁作秋兴诗。上言风尘苦，下言时节移。
官家事拘束，安得携手期。愿为云与雨，会合天之垂。
