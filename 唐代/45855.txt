同沈恭子游虎丘寺有作
唐代
清远道士
我本长殷周，遭罹历秦汉。四渎与五岳，名山尽幽窜。
及此寰区中，始有近峰玩。近峰何郁郁，平湖渺瀰漫。
吟俯川之阴，步上山之岸。山川共澄澈，光彩交凌乱。
白云蓊欲归，青松忽消半。客去川岛静，人来山鸟散。
谷深中见日，崖幽晓非旦。闻子盛游遨，风流足词翰。
嘉兹好松石，一言常累叹。勿谓余鬼神，忻君共幽赞。
