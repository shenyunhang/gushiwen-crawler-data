纪梦游甘露寺（寺在京口北固山上）
唐代
陆龟蒙
昔卧嵩高云，云窗正寒夕。披裘忽生梦，似到空王宅。
峨天一峰立，栏楯横半壁。级倚绿巅差，关临赤霄辟。
扪虚陟孤峭，不翅千馀尺。叠掌望罘罳，分明袒肩释。
凌香稽首罢，嘹哓□□□。高户乘北风，声号大波白。
光中目难送，定验方可觌。树细鸿蒙烟，岛疏零落碧。
须臾群籁入，空水相喷激。积浪亚寒堆，呀如斗危石。
跳音簇鞞鼓，溅沫交矛戟。鸟疾帆亦奔，纷纷助劲敌。
思非水灵怒，即是饥龙擘。怯慑不敢前，荷襟汗沾霢.
回经定僧处，泉木光相射。岩磴云族栖，柖柯露华适。
逍遥得真趋，逦迤寻常迹。山腹贮孤亭，岚根四垂帟。
谁题雪月句，乃是曹刘格。阆阙一枝琼，边楼数声笛。
吟高矍然起，若自苍旻掷。短烛堕馀花，圆蟾挂斜魄。
自从神锡境，无处不登陟。忽上南徐山，心期豁而获。
岂伊烦恼骨，合到清凉域。暗得胡蝶身，幽期尽相识。
奈何有名氏，未列金闺籍。翻惭丱顶童，得奉真如策。
云涛触风望，毫管和烟搦。聊记梦中游，留之问禅客。
