左仆射相国冀公东斋幽居（同黎拾遗赋献）
唐代
岑参
丞相百僚长，两朝居此官。成功云雷际，翊圣天地安。
不矜南宫贵，只向东山看。宅占凤城胜，窗中云岭宽。
午时松轩夕，六月藤斋寒。玉珮罥女萝，金印耀牡丹。
山蝉上衣桁，野鼠缘药盘。有时披道书，竟日不著冠。
幸得趋省闱，常欣在门阑。何当复持衡，短翮期风抟。
