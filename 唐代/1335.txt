相和歌辞。从军行
唐代
乔知之
南庭结白露，北风扫黄叶。此时鸿雁来，惊鸣催思妾。
曲房理针线，平砧捣文练。鸳绮裁易成，龙乡信难见。
窈窕九重闺，寂寞十年啼。纱窗白云宿，罗幌月光栖。
云月晓微微，愁思流黄机。玉霜冻珠履，金吹薄罗衣。
汉家已得地，君去将何事。宛转结蚕书，寂寞无雁使。
生平荷恩信，本为容华进。况复落红颜，蝉声催绿鬓。
