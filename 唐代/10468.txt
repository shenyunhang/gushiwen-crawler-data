遣兴五首
唐代
杜甫
朔风飘胡雁，惨澹带砂砾。长林何萧萧，秋草萋更碧。
北里富熏天，高楼夜吹笛。焉知南邻客，九月犹絺绤。
长陵锐头儿，出猎待明发。騂弓金爪镝，白马蹴微雪。
未知所驰逐，但见暮光灭。归来悬两狼，门户有旌节。
漆有用而割，膏以明自煎。兰摧白露下，桂折秋风前。
府中罗旧尹，沙道尚依然。赫赫萧京兆，今为时所怜。
猛虎凭其威，往往遭急缚。雷吼徒咆哮，枝撑已在脚。
忽看皮寝处，无复睛闪烁。人有甚于斯，足以劝元恶。
朝逢富家葬，前后皆辉光。共指亲戚大，缌麻百夫行。
送者各有死，不须羡其强。君看束练去，亦得归山冈。
