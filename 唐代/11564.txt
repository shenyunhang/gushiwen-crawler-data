奉送王信州崟北归
唐代
杜甫
朝廷防盗贼，供给愍诛求。下诏选郎署，传声能典州。
苍生今日困，天子向时忧。井屋有烟起，疮痍无血流。
壤歌唯海甸，画角自山楼。白发寐常早，荒榛农复秋。
解龟逾卧辙，遣骑觅扁舟。徐榻不知倦，颍川何以酬。
尘生彤管笔，寒腻黑貂裘。高义终焉在，斯文去矣休。
别离同雨散，行止各云浮。林热鸟开口，江浑鱼掉头。
尉佗虽北拜，太史尚南留。军旅应都息，寰区要尽收。
九重思谏诤，八极念怀柔。徙倚瞻王室，从容仰庙谋。
故人持雅论，绝塞豁穷愁。复见陶唐理，甘为汗漫游。
