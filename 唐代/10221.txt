同观陈十六史兴碑
唐代
高适
荆衡气偏秀，江汉流不歇。此地多精灵，有时生才杰。
伊人今独步，逸思能间发。永怀掩风骚，千载常矻矻.
新碑亦崔嵬，佳句悬日月。则是刊石经，终然继梼杌。
我来观雅制，慷慨变毛发。季主尽荒淫，前王徒贻厥。
东周既削弱，两汉更沦没。西晋何披猖，五胡相唐突。
作歌乃彰善，比物仍恶讦。感叹将谓谁，对之空咄咄。
