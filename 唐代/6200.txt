敬酬陈掾亲家翁秋夜有赠
唐代
储光羲
大姬配胡公，位乃三恪宾。盛德百代祀，斯言良不泯。
敬仲为齐卿，当国名益震。仲举登宰辅，太丘荣缙绅。
武皇受瑶图，爵土封其新。繁祉既骤集，裔孙生贤臣。
特达逾珪璋，节操方松筠。云汉一矫翼，天池三振鳞。
曳裾朝赤墀，酌醴侍紫宸。大君锡车马，时复过平津。
言则广台阶，道亦资天均。清秋忽高兴，震藻若有神。
曜曜趋宫廷，洸洸迈徐陈。镐京既赐第，门巷交朱轮。
方将袭伊皋，永以崇夏殷。宗党无远近，敬恭依仁人。
雪尽宇宙暄，雁归沧海春。沉吟白华颂，帝闼降丝纶。
驿骑及芜城，相逢在郊鄄。别离旷南北，谴谪罹苦辛。
昼游还荆吴，迷方客咸秦。惟贤惠重义，男女期嘉姻。
梧桐生朝阳，鶗鴂鸣萧晨。岂不畏时暮，坎壈无与邻。
中夜凉风来，顾我阙音尘。琼瑶不遐弃，寤寐如日新。
