刘生诗
唐代
韩愈
生名师命其姓刘，自少轩轾非常俦。弃家如遗来远游，
东走梁宋暨扬州。遂凌大江极东陬，洪涛舂天禹穴幽。
越女一笑三年留，南逾横岭入炎州。青鲸高磨波山浮，
怪魅炫曜堆蛟虬。山cd讙噪猩猩游，毒气烁体黄膏流。
问胡不归良有由，美酒倾水炙肥牛。妖歌慢舞烂不收，
倒心回肠为青眸。千金邀顾不可酬，乃独遇之尽绸缪。
瞥然一饷成十秋，昔须未生今白头。五管历遍无贤侯，
回望万里还家羞。阳山穷邑惟猿猴，手持钓竿远相投。
我为罗列陈前修，芟蒿斩蓬利锄耰.天星回环数才周，
文学穰穰囷仓稠。车轻御良马力优，咄哉识路行勿休，
往取将相酬恩雠。
