送从兄使新罗
唐代
顾况
六气铜浑转，三光玉律调。河宫清奉赆，海岳晏来朝。
地绝提封入，天平赐贡饶。扬威轻破虏，柔服耻征辽。
曙色黄金阙，寒声白鹭潮。楼船非习战，骢马是嘉招。
帝女飞衔石，鲛人卖泪绡。管宁虽不偶，徐市倘相邀。
独岛缘空翠，孤霞上泬寥。蟾蜍同汉月，螮蝀异秦桥。
水豹横吹浪，花鹰迥拂霄。晨装凌莽渺，夜泊记招摇。
几路通员峤，何山是沃焦。飓风晴汩起，阴火暝潜烧。
鬓发成新髻，人参长旧苗。扶桑衔日近，析木带津遥。
梦向愁中积，魂当别处销。临川思结网，见弹欲求鸮.
共散羲和历，谁差甲子朝。沧波伏忠信，译语辨讴谣。
叠鼓鲸鳞隐，阴帆鹢首飘。南溟垂大翼，西海饮文鳐。
指景寻灵草，排云听洞箫。封侯万里外，未肯后班超。
