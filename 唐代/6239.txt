同张侍御宴北楼
唐代
储光羲
今之太守古诸侯，出入双旌垂七旒。朝览干戈时听讼，
暮延宾客复登楼。西山漠漠崦嵫色，北渚沉沉江汉流。
良宵清净方高会，绣服光辉联皂盖。鱼龙恍惚阶墀下，
云雾杳冥窗户外。水灵慷慨行泣珠，游女飘飖思解佩。
苍苍低月半遥城，落落疏星满太清。不分开襟悲楚奏，
愿言吹笛退胡兵。轩后青丘埋猰貐，周王白羽扫欃枪。
期君武节朝龙阙，余亦翱翔归玉京。
