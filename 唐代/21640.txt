夜雨有念
唐代
白居易
以道治心气，终岁得晏然。何乃戚戚意，忽来风雨天。
既非慕荣显，又不恤饥寒。胡为悄不乐，抱膝残灯前。
形影暗相问，心默对以言。骨肉能几人，各在天一端。
吾兄寄宿州，吾弟客东川。南北五千里，吾身在中间。
欲去病未能，欲住心不安。有如波上舟，此缚而彼牵。
自我向道来，于今六七年。炼成不二性，消尽千万缘。
唯有恩爱火，往往犹熬煎。岂是药无效，病多难尽蠲。
