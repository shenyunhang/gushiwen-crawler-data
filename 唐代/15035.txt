送吉中孚拜官归楚州
唐代
李端
才子神骨清，虚竦眉眼明。貌应同卫玠，鬓且异潘生。
初戴莓苔帻，来过丞相宅。满堂归道师，众口宗诗伯。
须臾里巷传，天子亦知贤。出诏升高士，驰声在少年。
自为才哲爱，日与侯王会。匡主一言中，荣亲千里外。
更闻仙士友，往往东回首。驱石不成羊，指丹空毙狗。
孤帆淮上归，商估夜相依。海雾寒将尽，天星晓欲稀。
潮头来始歇，浦口喧争发。乡树尚和云，邻船犹带月。
到洞必伤情，巡房见旧名。醮疏坛路涩，汲少井栏倾。
别我长安道，前期共须老。方随水向山，肯惜花辞岛。
怅望执君衣，今朝风景好。
