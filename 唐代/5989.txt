送刘四
唐代
李颀
爱君少岐嶷，高视白云乡。九岁能属文，谒帝游明光。
奉诏赤墀下，拜为童子郎。尔来屡迁易，三度尉洛阳。
洛阳十二门，官寺郁相望。青槐罗四面，渌水贯中央。
听讼破秋毫，应物利干将。辞满如脱屣，立言无否臧。
岁暮风雪暗，秦中川路长。行人饮腊酒，立马带晨霜。
生事岂须问，故园寒草荒。从今署右职，莫笑在农桑。
