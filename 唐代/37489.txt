赴阙次留献荆南成相公三十韵
唐代
吴融
分阃兼文德，持衡有武功。荆南知独去，海内更谁同。
拔地孤峰秀，当天一鹗雄。云生五色笔，月吐六钧弓。
骨格凌秋耸，心源见底空。神清餐沆瀣，气逸饮洪濛。
临事成奇策，全身仗至忠。解鞍欺李广，煮弩笑臧洪。
往昔逢多难，来兹故统戎。卓旗云梦泽，扑火细腰宫。
铲土楼台构，连江雉堞笼。似平铺掌上，疑涌出壶中。
岂是劳人力，宁因役鬼工。本遗三户在，今匝万家通。
画舸横青雀，危樯列彩虹。席飞巫峡雨，袖拂宋亭风。
场广盘球子，池闲引钓筒。礼贤金璧贱，煦物雪霜融。
酒满梁尘动，棋残漏滴终。俭常资澹静，贵绝恃穹崇。
唯要臣诚显，那求帝渥隆。甘棠名异奭，大树姓非冯。
自念为迁客，方谐谒上公。痛知遭止棘，频叹委飘蓬。
借宅诛茅绿，分囷指粟红。只惭燕馆盛，宁觉阮途穷。
涣汗沾明主，沧浪别钓翁。去曾忧塞马，归欲逐边鸿。
积感深于海，衔恩重极嵩。行行柳门路，回首下离东。
