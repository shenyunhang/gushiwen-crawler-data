感兴四首
唐代
李群玉
子云吞白凤，遂吐太玄书。幽微十万字，枝叶何扶疏。
婉娈猛虎口，甘言累其初。一睹美新作，斯瑕安可除。
昔窃不死药，奔空有嫦娥。盈盈天上艳，孤洁栖金波。
织女了无语，长宵隔银河。轧轧挥素手，几时停玉梭。
洞房三五夕，金釭凝焰灭。美人抱云和，斜倚纱窗月。
沈吟想幽梦，闺思深不说。弦冷玉指寒，含颦待明发。
朔雁衔边秋，寒声落燕代。先惊愁人耳，颜发潜消改。
凝云蔽洛浦，梦寐劳光彩。天边无书来，相思泪成海。
