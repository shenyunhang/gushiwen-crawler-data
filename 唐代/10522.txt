大雨
唐代
杜甫
西蜀冬不雪，春农尚嗷嗷。上天回哀眷，朱夏云郁陶。
执热乃沸鼎，纤絺成缊袍。风雷飒万里，霈泽施蓬蒿。
敢辞茅苇漏，已喜黍豆高。三日无行人，二江声怒号。
流恶邑里清，矧兹远江皋。荒庭步鹳鹤，隐几望波涛。
沉疴聚药饵，顿忘所进劳。则知润物功，可以贷不毛。
阴色静陇亩，劝耕自官曹。四邻耒耜出，何必吾家操。
