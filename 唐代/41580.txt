汉宗庙乐舞辞
唐代
张昭
高庙明灵再启图，金根玉辂幸神都。巢阿丹凤衔书命，
入昴飞星献宝符。正抚薰弦娱赤子，忽登仙驾泣苍梧。
荐樱鹤馆笳箫咽，酌鬯金楹剑珮趋。星俎云罍兼鲁礼，
朱干象箾杂巴渝。氤氲龙麝交青琐，仿佛锡銮下蕊珠。
荐豆奉觞亲玉几，配天合祖耀璿枢。受釐饮酒皇欢洽，
仰俟馀灵泰九区。
