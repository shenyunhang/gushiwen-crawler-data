封泰山乐章。豫和
唐代
佚名
款泰坛，柴泰清。受天命，报天成。
竦皇心，荐乐声。志上达，歌下迎。
亿上帝，临下庭。骑日月，陪列星。
嘉祝信，大糦馨。澹神心，醉皇灵。
相百辟，贡八荒。九歌叙，万舞翔。
肃振振，铿皇皇。帝欣欣，福穰穰。
高在上，道光明。物资始，德难名。
承眷命，牧苍生。寰宇谧，太阶平。
天道无亲，至诚与邻。山川遍礼，宫徵维新。
玉帛非盛，聪明会真。正斯一德，通乎百神。
飨帝飨亲，维孝维圣。缉熙懿德，敷扬成命。
华夷志同，笙镛礼盛。明灵降止，感此诚敬。
