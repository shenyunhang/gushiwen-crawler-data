白丝行
唐代
杜甫
缫丝须长不须白，越罗蜀锦金粟尺。象床玉手乱殷红，
万草千花动凝碧。已悲素质随时染，裂下鸣机色相射。
美人细意熨帖平，裁缝灭尽针线迹。春天衣著为君舞，
蛱蝶飞来黄鹂语。落絮游丝亦有情，随风照日宜轻举。
香汗轻尘污颜色，开新合故置何许。君不见才士汲引难，
恐惧弃捐忍羁旅。
