自洪府舟行直书其事
唐代
宋之问
仲春辞国门，畏途横万里。越淮乘楚嶂，造江泛吴汜。
严程无休隙，日夜涉风水。昔闻垂堂言，将诫千金子。
问余何奇剥，迁窜极炎鄙。揆己道德馀，幼闻虚白旨。
贵身贱外物，抗迹远尘轨。朝游伊水湄，夕卧箕山趾。
妙年拙自晦，皎洁弄文史。谬辱紫泥书，挥翰青云里。
事往每增伤，宠来常誓止。铭骨怀报称，逆鳞让金紫。
安位衅潜构，退耕祸犹起。栖岩实吾策，触藩诚内耻。
济济同时人，台庭鸣剑履。愚以卑自卫，兀坐去沉滓。
迨兹理已极，窃位申知己。群议负宿心，获戾光华始。
黄金忽销铄，素业坐沦毁。浩叹诬平生，何独恋枌梓。
浦树浮郁郁，皋兰覆靡靡。百越去魂断，九疑望心死。
未尽匡阜游，远欣罗浮美。周旋本师训，佩服无生理。
异国多灵仙，幽探忘年纪。敝庐嵩山下，空谷茂兰芷。
悠悠南溟远，采掇长已矣。
