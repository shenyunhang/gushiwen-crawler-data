翠孤至渚宫寄座主相公
唐代
曹邺
万里一孤舟，春行夏方到。骨肉尽单羸，沉忧满怀抱。
羁孤相对泣，性命不相保。开户山鼠惊，虫声乱秋草。
白菌缘屋生，黄蒿拥篱倒。对此起长嗟，芳年亦须老。
恩门为宰相，出入用天道。忽于摧落间，收得青松操。
全家到江陵，屋虚风浩浩。中肠自相伐，日夕如寇盗。
其下有孤侄，其上有孀嫂。黄粮贱于土，一饭常不饱。
天斜日光薄，地湿虫叫噪。惟恐道忽消，形容益枯槁。
古人于黄雀，岂望白环报。奉答恩地恩，何惭以诚告。
