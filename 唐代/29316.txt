寓怀
唐代
李商隐
彩鸾餐颢气，威凤入卿云。长养三清境，追随五帝君。
烟波遗汲汲，矰缴任云云。下界围黄道，前程合紫氛。
金书惟是见，玉管不胜闻。草为回生种，香缘却死熏。
海明三岛见，天迥九江分。搴树无劳援，神禾岂用耘。
斗龙风结阵，恼鹤露成文。汉岭霜何早，秦宫日易曛。
星机抛密绪，月杵散灵氛。阳鸟西南下，相思不及群。
