代九九
唐代
元稹
昔年桃李月，颜色共花宜。回脸莲初破，低蛾柳并垂。
望山多倚树，弄水爱临池。远被登楼识，潜因倒影窥。
隔林徒想像，上砌转逶迤。谩掷庭中果，虚攀墙外枝。
强持文玉佩，求结麝香缡。阿母怜金重，亲兄要马骑。
把将娇小女，嫁与冶游儿。自隐勤勤索，相要事事随。
每常同坐卧，不省暂参差。才学羞兼妒，何言宠便移。
青春来易皎，白日誓先亏。僻性嗔来见，邪行醉后知。
别床铺枕席，当面指瑕疵。妾貌应犹在，君情遽若斯。
的成终世恨，焉用此宵为。鸾镜灯前扑，鸳衾手下隳。
参商半夜起，琴瑟一声离。努力新丛艳，狂风次第吹。
