齐一和尚影堂
唐代
刘长卿
一公住世忘世纷，暂来复去谁能分。身寄虚空如过客，
心将生灭是浮云。萧散浮云往不还，凄凉遗教殁仍传。
旧地愁看双树在，空堂只是一灯悬。一灯长照恒河沙，
双树犹落诸天花。天花寂寂香深殿，苔藓苍苍閟虚院。
昔余精念访禅扉，常接微言清道机。今来寂寞无所得，
唯共门人泪满衣。
