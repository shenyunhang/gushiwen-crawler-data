答韩愈、李观别，因献张徐州
唐代
孟郊
富别愁在颜，贫别愁销骨。懒磨旧铜镜，畏见新白发。
古树春无花，子规啼有血。离弦不堪听，一听四五绝。
世途非一险，俗虑有千结。有客步大方，驱车独迷辙。
故人韩与李，逸翰双皎洁。哀我摧折归，赠词纵横设。
徐方国东枢，元戎天下杰。祢生投刺游，王粲吟诗谒。
高情无遗照，朗抱开晓月。有土不埋冤，有仇皆为雪。
愿为直草木，永向君地列。愿为古琴瑟，永向君听发。
欲识丈夫心，曾将孤剑说。
