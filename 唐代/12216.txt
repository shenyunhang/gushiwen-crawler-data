与党侍御
唐代
元结
众坐吾独欢，或问欢为谁。高人党茂宗，复来官宪司。
昔吾顺元和，与世行自遗。茂宗正作吏，日有趋走疲。
及吾污冠冕，茂宗方矫时。诮吾顺让者，乃是干进资。
今将问茂宗，茂宗欲何辞。若云吾无心，此来复何为。
若云吾有羞，于此还见嗤。谁言万类心，闲之不可窥。
吾欲喻茂宗，茂宗宜听之。长辕有修辙，驭者令尔驰。
山谷安可怨，筋力当自悲。嗟嗟党茂宗，可为识者规。
