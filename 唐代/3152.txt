倬彼我系
唐代
王勃
倬彼我系，出自有周。分疆锡社，派别支流。
居卫仕宋，臣嬴相刘。乃武乃文，或公或侯。
晋历崩坼，衣冠扰弊。粤自太原，播徂江澨。
礼丧贤隐，时屯道闭。王室如毁，生人多殪。
伊我有器，思逢其主。自东施西，择木开宇。
田彼河曲，家乎汾浦。天未厌乱，吾将谁辅。
伊我祖德，思济九埏。不常厥所，于兹五迁。
欲及时也，夫岂愿焉。其位虽屈，其言则传。
爰述帝制，大蒐王道。曰天曰人，是祖是考。
礼乐咸若，诗书具草。贻厥孙谋，永为家宝。
伊余小子，信惭明哲。彼网有条，彼车有辙。
思屏人事，克终前烈。于嗟代网，卒余来绁。
来绁伊何，谓余曰仕。我瞻先达，三十方起。
夫岂不怀，高山仰止。愿言毓德，啜菽饮水。
有鸟反哺，其声嗷嗷。言念旧德，忧心忉忉。
今我不养，岁月其滔。黾勉从役，岂敢告劳。
从役伊何，薄求卑位。告劳伊何，来参卿事。
名存实爽，负信愆义。静言遐思，中心是愧。
