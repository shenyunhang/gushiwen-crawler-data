追和太师颜公同清远道士游虎丘寺
唐代
李德裕
茂苑有灵峰，嗟余未游观。藏山半平陆，坏谷为高岸。
冈绕数仞墙，岩潜千丈干。乃知造化意，回斡资奇玩。
镠腾昔虎踞，剑没尝龙焕。潭黛入海底，崟岑耸霄半。
层峦未升日，哀狖宁知旦。绿筱夏凝阴，碧林秋不换。
冥搜既窈窕，回望何萧散。川晴岚气收，江春杂英乱。
逸人缀清藻，前哲留篇翰。共扣哀玉音，皆舒文绣段。
难追彦回赏，徒起兴公叹。一夕如再升，含毫星斗烂。
