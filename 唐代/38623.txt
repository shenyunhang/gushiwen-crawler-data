杂体联锦
唐代
韦庄
携手重携手，夹江金线柳。江上柳能长，行人恋尊酒。
尊酒意何深，为郎歌玉簪。玉簪声断续，钿轴鸣双毂。
双毂去何方，隔江春树绿。树绿酒旗高，泪痕沾绣袍。
袍缝紫鹅湿，重持金错刀。错刀何灿烂，使我肠千断。
肠断欲何言，帘动真珠繁。真珠缀秋露，秋露沾金盘。
金盘湛琼液，仙子无归迹。无迹又无言，海烟空寂寂。
寂寂古城道，马嘶芳岸草。岸草接长堤，长堤人解携。
解携忽已久，缅邈空回首。回首隔天河，恨唱莲塘歌。
莲塘在何许，日暮西山雨。
