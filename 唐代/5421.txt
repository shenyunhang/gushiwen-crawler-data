八月十五日象自江东止田园移庄…诗三首（俱见王维集）
唐代
卢象
谢病始告归，依然入桑梓。家人皆伫立，相候衡门里。
畴类皆长年，成人旧童子。上堂家庆毕，愿与亲姻迩。
论旧或馀悲，思存且相喜。田园转芜没，但有寒泉水。
衰柳日萧条，秋光清邑里。入门乍如客，休骑非便止。
中饮顾王程，离忧从此始。
两妹日长成，双鬟将及人。已能持宝瑟，自解掩罗巾。
念昔别时小，未知疏与亲。今来识离恨，掩泪方殷勤。
小弟更孩幼，归来不相识。同居虽渐惯，见人犹默默。
宛作越人言，殊乡甘水食。别此最为难，泪尽有馀忆。
