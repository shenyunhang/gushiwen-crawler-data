鹿头山（山上有关，在德阳县治北）
唐代
杜甫
鹿头何亭亭，是日慰饥渴。连山西南断，俯见千里豁。
游子出京华，剑门不可越。及兹险阻尽，始喜原野阔。
殊方昔三分，霸气曾间发。天下今一家，云端失双阙。
悠然想扬马，继起名硉兀。有文令人伤，何处埋尔骨。
纡馀脂膏地，惨澹豪侠窟。仗钺非老臣，宣风岂专达。
冀公柱石姿，论道邦国活。斯人亦何幸，公镇逾岁月。
