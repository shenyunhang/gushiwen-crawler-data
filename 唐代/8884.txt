酬张协律
唐代
韦应物
昔人鬻舂地，今人复一贤。属余藩守日，方君卧病年。
丽思阻文宴，芳踪阙宾筵。经时岂不怀，欲往事屡牵。
公府适烦倦，开缄莹新篇。非将握中宝，何以比其妍。
感兹栖寓词，想复痾瘵缠。空宇风霜交，幽居情思绵。
当以贫非病，孰云白未玄。邑中有其人，憔悴即我愆。
由来牧守重，英俊得荐延。匪人等鸿毛，斯道何由宣。
遭时无早晚，蕴器俟良缘。观文心未衰，勿药疾当痊。
晨期简牍罢，驰慰子忡然。
