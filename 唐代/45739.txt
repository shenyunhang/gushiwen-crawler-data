又记
唐代
吕岩
数载乐幽幽，欲逃寒暑逼。不求名与利，犹恐身心役。
苦志慕黄庭，殷勤求道迹。阴功暗心修，善行长日积。
世路果逢师，时人皆不识。我师机行密，怀量性孤僻。
解把五行移，能将四象易。传余造化门，始悟希夷则。
服取两般真，从头路端的。烹煎日月壶，不离乾坤侧。
至道眼前观，得之元咫尺。真空空不空，真色色非色。
推倒玉葫芦，迸出黄金液。紧把赤龙头，猛将骊珠吸。
吞归脏腑中，夺得神仙力。妙号一黍珠，延年千万亿。
同途听我吟，与道相亲益。未晓真黄芽，徒劳游紫陌。
把住赤乌魂，突出银蟾魄。未省此中玄，常流容易测。
三天应有路，九地终无厄。守道且藏愚，忘机要混迹。
群生莫相轻，已是蓬莱客。
