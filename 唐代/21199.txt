伤唐衢二首
唐代
白居易
自我心存道，外物少能逼。常排伤心事，不为长叹息。
忽闻唐衢死，不觉动颜色。悲端从东来，触我心恻恻。
伊昔未相知，偶游滑台侧。同宿李翱家，一言如旧识。
酒酣出送我，风雪黄河北。日西并马头，语别至昏黑。
君归向东郑，我来游上国。交心不交面，从此重相忆。
怜君儒家子，不得诗书力。五十著青衫，试官无禄食。
遗文仅千首，六义无差忒。散在京洛间，何人为收拾。
忆昨元和初，忝备谏官位。是时兵革后，生民正憔悴。
但伤民病痛，不识时忌讳。遂作秦中吟，一吟悲一事。
贵人皆怪怒，闲人亦非訾。天高未及闻，荆棘生满地。
惟有唐衢见，知我平生志。一读兴叹嗟，再吟垂涕泗。
因和三十韵，手题远缄寄。致吾陈杜间，赏爱非常意。
此人无复见，此诗犹可贵。今日开箧看，蠹鱼损文字。
不知何处葬，欲问先歔欷。终去哭坟前，还君一掬泪。
