山中冬思二首
唐代
鲍溶
山深先冬寒，败叶与林齐。门巷非世路，何人念穷栖。
哀风破山起，夕雪误鸣鸡。巢鸟侵旦出，饥猿无声啼。
晨兴动烟火，开云伐冰溪。老木寒更瘦，阴云晴亦低。
我贫自求力，颜色常低迷。时思灵台下，游子正凄凄。
雪壮冰亦坚，冻涧如平地。幽人毛褐暖，笑就糟床醉。
唤人空谷应，开火寒猿至。拾薪煮秋栗，看鼎书古字。
忽忆南涧游，衣巾多云气。露脚寻逸僧，谘量意中事。
