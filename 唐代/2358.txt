田家三首（一作王勃诗）
唐代
王绩
阮籍生涯懒，嵇康意气疏。相逢一醉饱，独坐数行书。
小池聊养鹤，闲田且牧猪。草生元亮径，花暗子云居。
倚床看妇织，登垄课儿锄。回头寻仙事，并是一空虚。
家住箕山下，门枕颍川滨。不知今有汉，唯言昔避秦。
琴伴前庭月，酒劝后园春。自得中林士，何忝上皇人。
平生唯酒乐，作性不能无。朝朝访乡里，夜夜遣人酤。
家贫留客久，不暇道精粗。抽帘持益炬，拔箦更燃炉。
恒闻饮不足，何见有残壶。
