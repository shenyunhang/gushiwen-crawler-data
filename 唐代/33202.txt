读惠山若冰师集因题故院三首
唐代
李骘
五天何处望，心念起皆知。化塔留今日，泉鸣自昔时。
古苔生石静，秋草满山悲。莫道声容远，长歌白雪词。
高怀逢异境，佳句想吟频。月冷松溪夜，烟浓草寺春。
浮云将世远，清听与名新。不见开岩日，空为拜影人。
景物搜求歇，山云放纵飞。树寒烟鹤去，池静水龙归。
暗榻尘飘满，阴檐月到稀。何年灯焰尽，风动影堂扉。
