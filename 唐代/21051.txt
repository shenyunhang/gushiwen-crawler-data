忆远曲
唐代
元稹
忆远曲，郎身不远郎心远。沙随郎饭俱在匙，
郎意看沙那比饭。水中书字无字痕，君心暗画谁会君。
况妾事姑姑进止，身去门前同万里。一家尽是郎腹心，
妾似生来无两耳。妾身何足言，听妾私劝君。
君今夜夜醉何处，姑来伴妾自闭门。嫁夫恨不早，
养儿将备老。妾自嫁郎身骨立，老姑为郎求娶妾。
妾不忍见姑郎忍见，为郎忍耐看姑面。
