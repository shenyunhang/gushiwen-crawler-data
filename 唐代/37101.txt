八月六日作四首
唐代
韩偓
日离黄道十年昏，敏手重开造化门。火帝动炉销剑戟，
风师吹雨洗乾坤。左牵犬马诚难测，右袒簪缨最负恩。
丹笔不知谁定罪，莫留遗迹怨神孙。
金虎挻灾不复论，构成狂猘犯车尘。御衣空惜侍中血，
国玺几危皇后身。图霸未能知盗道，饰非唯欲害仁人。
黄旗紫气今仍旧，免使老臣攀画轮。
簪裾皆是汉公卿，尽作锋铓剑血醒。显负旧恩归乱主，
难教新国用轻刑。穴中狡兔终须尽，井上婴儿岂自宁。
底事亦疑惩未了，更应书罪在泉扃。
坐看包藏负国恩，无才不得预经纶。袁安坠睫寻忧汉，
贾谊濡毫但过秦。威凤鬼应遮矢射，灵犀天与隔埃尘。
堤防瓜李能终始，免愧于心负此身。
