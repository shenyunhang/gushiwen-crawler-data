古意论交
唐代
李咸用
择友如淘金，沙尽不得宝。结交如乾银，产竭不成道。
我生四十年，相识苦草草。多为势利朋，少有岁寒操。
通财能几何，闻善宁相告。茫然同夜行，中路自不保。
常恐管鲍情，参差忽终老。今来既见君，青天无片云。
语直瑟弦急，行高山桂芬。约我为交友，不觉心醺醺。
见义必许死，临危当指囷。无令后世士，重广孝标文。
