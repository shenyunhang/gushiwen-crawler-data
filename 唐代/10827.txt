故武卫将军挽歌三首
唐代
杜甫
严警当寒夜，前军落大星。壮夫思感决，哀诏惜精灵。
王者今无战，书生已勒铭。封侯意疏阔，编简为谁青。
舞剑过人绝，鸣弓射兽能。铦锋行惬顺，猛噬失蹻腾。
赤羽千夫膳，黄河十月冰。横行沙漠外，神速至今称。
哀挽青门去，新阡绛水遥。路人纷雨泣，天意飒风飘。
部曲精仍锐，匈奴气不骄。无由睹雄略，大树日萧萧。
