送秦光禄北征
唐代
李贺
北虏胶堪折，秋沙乱晓鼙。髯胡频犯塞，骄气似横霓。
灞水楼船渡，营门细柳开。将军驰白马，豪彦骋雄材。
箭射欃枪落，旗悬日月低。榆稀山易见，甲重马频嘶。
天远星光没，沙平草叶齐。风吹云路火，雪污玉关泥。
屡断呼韩颈，曾然董卓脐。太常犹旧宠，光禄是新隮.
宝玦麒麟起，银壶狒狖啼。桃花连马发，彩絮扑鞍来。
呵臂悬金斗，当唇注玉罍。清苏和碎蚁，紫腻卷浮杯。
虎鞟先蒙马，鱼肠且断犀。zazb西旅狗，蹙额北方奚。
守帐然香暮，看鹰永夜栖。黄龙就别镜，青冢念阳台。
周处长桥役，侯调短弄哀。钱塘阶凤羽，正室擘鸾钗。
内子攀琪树，羌儿奏落梅。今朝擎剑去，何日刺蛟回。
