奉使过石门瀑布
唐代
丘丹
溪上望悬泉，耿耿云中见。披榛上岩巘，绝壁正东面。
千仞泻联珠，一潭喷飞霰。嵯潨满山响，坐觉炎氛变。
照日类虹蜺，从风似绡练。灵奇既天造，惜处穷海甸。
吾祖昔登临，谢公亦游衍。王程惧淹泊，下磴空延眷。
千里雷尚闻，峦回树葱蒨.奔波恭贱役，探讨愧前彦。
永欲洗尘缨，终当惬兹愿。
