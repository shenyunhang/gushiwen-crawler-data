行次昭陵
唐代
杜甫
旧俗疲庸主，群雄问独夫。谶归龙凤质，威定虎狼都。
天属尊尧典，神功协禹谟。风云随绝足，日月继高衢。
文物多师古，朝廷半老儒。直词宁戮辱，贤路不崎岖。
往者灾犹降，苍生喘未苏。指麾安率土，荡涤抚洪炉。
壮士悲陵邑，幽人拜鼎湖。玉衣晨自举，铁马汗常趋。
松柏瞻虚殿，尘沙立暝途。寂寥开国日，流恨满山隅。
