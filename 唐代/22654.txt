和微之诗二十三首。和送刘道士游天台
唐代
白居易
闻君梦游仙，轻举超世雰。握持尊皇节，统卫吏兵军。
灵旗星月象，天衣龙凤纹。佩服交带箓，讽吟蕊珠文。
阆宫缥缈间，钧乐依稀闻。斋心谒西母，暝拜朝东君。
烟霏子晋裾，霞烂麻姑裙。倏忽别真侣，怅望随归云。
人生同大梦，梦与觉谁分。况此梦中梦，悠哉何足云。
假如金阙顶，设使银河濆。既未出三界，犹应在五蕴。
饮咽日月精，茹嚼沆瀣芬。尚是色香味，六尘之所熏。
仙中有大仙，首出梦幻群。慈光一照烛，奥法相絪缊。
不知万龄暮，不见三光曛。一性自了了，万缘徒纷纷。
苦海不能漂，劫火不能焚。此是竺乾教，先生垂典坟。
