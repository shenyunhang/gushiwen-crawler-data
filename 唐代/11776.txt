罢章陵令山居过中峰道者二首
唐代
钱起
宁辞园令秩，不改渊明调。解印无与言，见山始一笑。
幽人还绝境，谁道苦奔峭。随云剩渡溪，出门更垂钓。
吾庐青霞里，窗树玄猿啸。微月清风来，方知散发妙。
丘壑趣如此，暮年始栖偃。赖遇无心云，不笑归来晚。
鸣鸠拂红枝，初服傍清畎。昨日山僧来，犹嫌嘉遁浅。
托君紫阳家，路灭心更远。梯云创其居，抱犊上绝巘.
杏田溪一曲，霞境峰几转。路石挂飞泉，谢公应在眼。
愿言携手去，采药长不返。
