冬行三首
唐代
卢仝
虫豸腊月皆在蛰，吾独何乃劳其形。小大无由知天命，
但怪守道不得宁。老母妻子一挥手，涕下便作千里行。
自顾不及遭霜叶，旦夕保得同飘零。达生何足云，
偶然苦乐经其身。古来尧孔与桀跖，善恶何补如今人。
长年爱伊洛，决计卜长久。赊买里仁宅，水竹且小有。
卖宅将还资，旧业苦不厚。债家征利心，饿虎血染口。
腊风刀刻肌，遂向东南走。贤哉韩员外，劝我莫强取。
凭风谢长者，敢不愧心苟。赁载得估舟，估杂非吾偶。
壮色排榻席，别座夸羊酒。落日无精光，哑暝被掣肘。
漕石生齿牙，洗滩乱相掫。奔澌嚼篙杖，夹岸雪龙吼。
可怜圣明朝，还为丧家狗。通运隔南溟，债利拄北斗。
扬州屋舍贱，还债堪了不。此宅贮书籍，地湿忧蠹朽。
贾僎旧相识，十年与营守。贫交多变态，僎得君子不。
利命子罕言，我诚孔门丑。且贵终焉图，死免惭狐首。
何当归帝乡，白云永相友。
不敢唾汴水，汴水入东海。污泥龙王宫，恐获不敬罪。
不敢蹋汴堤，汴堤连秦宫。蹋尽天子土，馈餫无由通。
此言虽太阔，且是臣心肠。野风结阴兵，千里鸣刀枪。
海月护羁魄，到晓点孤光。上不事天子，下不识侯王。
夜半睡独觉，爽气盈心堂。颜子甚年少，孔圣同行藏。
我年过颜子，敢道不自强。船人虽奴兵，亦有意智长。
问我何所得，乐色填清扬。我报果有为，孔经在衣裳。
