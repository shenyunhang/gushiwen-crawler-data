升天行
唐代
李咸用
堂堂削玉青蝇喧，寒鸦啄鼠愁飞鸾。梳玄洗白逡巡间，
兰言花笑俄衰残。盘金束紫身属官，强仁小德终无端。
不如服取长流丹，潜神却入黄庭闲。志定功成飞九关，
逍遥长揖辞人寰。空中龙驾时回旋，左云右鹤翔翩联。
双童树节当风翻，常娥倚桂开朱颜。河边牛子星郎牵，
三清宫殿浮晴烟。玉皇据案方凝然，仙官立仗森幢幡。
引余再拜归仙班，清声妙色视听安。餐和饮顺中肠宽，
虚无之乐不可言。
