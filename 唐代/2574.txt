郢城怀古
唐代
李百药
客心悲暮序，登墉瞰平陆。
林泽窅芊绵，山川郁重复。
王公资设险，名都拒江隩。
方城次北门，溟海穷南服。
长策挫吴豕，雄图竞周鹿。
万乘重沮漳，九鼎轻伊谷。
大蒐云梦掩，壮观章华筑。
人世更盛衰，吉凶良倚伏。
遽见邻交断，仍睹贤臣逐。
南风忽不尽，西师日侵蹙。
运圮属驰驱，时屯恣敲扑。
莫救夷陵火，无复秦庭哭。
鄢郢遂丘墟，风尘俄惨黩。
狐兔时游戏，霜露日沾沐。
钓者故池平，神台尘宇覆。
阵云埋夏首，穷阴惨荒谷。
怅矣舟壑迁，悲哉年祀倏。
虽异三春望，终伤千里目。
