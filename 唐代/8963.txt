登高望洛城作
唐代
韦应物
高台造云端，遐瞰周四垠。雄都定鼎地，势据万国尊。
河岳出云雨，土圭酌乾坤。舟通南越贡，城背北邙原。
帝宅夹清洛，丹霞捧朝暾。葱茏瑶台榭，窈窕双阙门。
十载构屯难，兵戈若云屯。膏腴满榛芜，比屋空毁垣。
圣主乃东眷，俾贤拯元元。熙熙居守化，泛泛太府恩。
至损当受益，苦寒必生温。平明四城开，稍见市井喧。
坐感理乱迹，永怀经济言。吾生自不达，空鸟何翩翻。
天高水流远，日晏城郭昏。裴回讫旦夕，聊用写忧烦。
