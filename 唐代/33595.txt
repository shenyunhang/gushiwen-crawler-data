奉和袭美太湖诗二十首。上真观
唐代
陆龟蒙
尝闻升三清，真有上中下。官居乘佩服，一一自相亚。
霄裙或霞粲，侍女忽玉姹。坐进金碧腴，去驰飙欻驾。
今来上真观，恍若心灵讶。只恐暂神游，又疑新羽化。
风馀撼朱草，云破生瑶榭。望极觉波平，行虚信烟藉。
闲开飞龟帙，静倚宿凤架。俗状既能遗，尘冠聊以卸。
人间方大火，此境无朱夏。松盖荫日车，泉绅垂天罅。
穷幽不知倦，复息芝园舍。锵佩引凉姿，焚香礼遥夜。
无情走声利，有志依闲暇。何处好迎僧，希将石楼借。
