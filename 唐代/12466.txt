代书寄上裴六冀、刘二颍
唐代
独孤及
昔余马首东，君在海北汭.尽屏簿领书，相与议岩穴。
载来诣佳境，每山有车辙。长啸林木动，高歌唾壶缺。
此辞月未周，虏马嘶绛阙。猛虎踞大道，九州当中裂。
闻君弃孤城，犹自握汉节。耻栖恶木影，忍与故山别。
脱舄挂岭云，冏然若鸟逝。唯留潺湲水，分付练溪月。
尔来大谷梨，白花再成雪。关梁限天险，欢乐竟两绝。
大盗近削平，三川今底宁。句芒布春令，屏翳收雷霆。
伊洛日夜涨，鸣皋兰杜青。鶱鶱两黄鹄，何处游青冥。
畴昔切玉刃，应如新发硎。及时当树勋，高悬景钟铭。
莫抱白云意，径往丹丘庭。功成傥长揖，然后谋沧溟。
