宫词五首
唐代
顾况
禁柳烟中闻晓乌，风吹玉漏尽铜壶。
内官先向蓬莱殿，金合开香泻御炉。
玉楼天半起笙歌，风送宫嫔笑语和。
月殿影开闻夜漏，水精帘卷近银河。
玉阶容卫宿千官，风猎青旂晓仗寒。
侍女先来荐琼蕊，露浆新下九霄盘。
九重天乐降神仙，步舞分行踏锦筵。
嘈囋一声钟鼓歇，万人楼下拾金钱。
金吾持戟护新檐，天乐声传万姓瞻。
楼上美人相倚看，红妆透出水精帘。
