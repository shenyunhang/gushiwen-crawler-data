青门歌，送东台张判官
唐代
岑参
青门金锁平旦开，城头日出使车回。青门柳枝正堪折，
路傍一日几人别。东出青门路不穷，驿楼官树灞陵东。
花扑征衣看似绣，云随去马色疑骢。胡姬酒垆日未午，
丝绳玉缸酒如乳。灞头落花没马蹄，昨夜微雨花成泥。
黄鹂翅湿飞转低，关东尺书醉懒题。须臾望君不可见，
扬鞭飞鞚疾如箭。借问使乎何时来，莫作东飞伯劳西飞燕。
