送薛九被谗去鲁
唐代
李白
宋人不辨玉，鲁贱东家丘。我笑薛夫子，胡为两地游。
黄金消众口，白璧竟难投。梧桐生蒺藜，绿竹乏佳实。
凤凰宿谁家，遂与群鸡匹。田家养老马，穷士归其门。
蛾眉笑躃者，宾客去平原。却斩美人首，三千还骏奔。
毛公一挺剑，楚赵两相存。孟尝习狡兔，三窟赖冯谖。
信陵夺兵符，为用侯生言。春申一何愚，刎首为李园。
贤哉四公子，抚掌黄泉里。借问笑何人，笑人不好士。
尔去且勿喧，桃李竟何言。沙丘无漂母，谁肯饭王孙。
