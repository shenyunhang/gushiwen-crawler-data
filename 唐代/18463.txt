西山兰若试茶歌
唐代
刘禹锡
山僧后檐茶数丛，春来映竹抽新茸。宛然为客振衣起，
自傍芳丛摘鹰觜。斯须炒成满室香，便酌砌下金沙水。
骤雨松声入鼎来，白云满碗花徘徊。悠扬喷鼻宿酲散，
清峭彻骨烦襟开。阳崖阴岭各殊气，未若竹下莓苔地。
炎帝虽尝未解煎，桐君有箓那知味。新芽连拳半未舒，
自摘至煎俄顷馀。木兰沾露香微似，瑶草临波色不如。
僧言灵味宜幽寂，采采翘英为嘉客。不辞缄封寄郡斋，
砖井铜炉损标格。何况蒙山顾渚春，白泥赤印走风尘。
欲知花乳清泠味，须是眠云跂石人。
