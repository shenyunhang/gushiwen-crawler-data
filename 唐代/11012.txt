观李固请司马弟山水图三首
唐代
杜甫
简易高人意，匡床竹火炉。寒天留远客，碧海挂新图。
虽对连山好，贪看绝岛孤。群仙不愁思，冉冉下蓬壶。
方丈浑连水，天台总映云。人间长见画，老去恨空闻。
范蠡舟偏小，王乔鹤不群。此生随万物，何路出尘氛。
高浪垂翻屋，崩崖欲压床。野桥分子细，沙岸绕微茫。
红浸珊瑚短，青悬薜荔长。浮查并坐得，仙老暂相将。
