择友
唐代
孟郊
兽中有人性，形异遭人隔。人中有兽心，几人能真识。
古人形似兽，皆有大圣德。今人表似人，兽心安可测。
虽笑未必和，虽哭未必戚。面结口头交，肚里生荆棘。
好人常直道，不顺世间逆。恶人巧谄多，非义苟且得。
若是效真人，坚心如铁石。不谄亦不欺，不奢复不溺。
面无吝色容，心无诈忧惕。君子大道人，朝夕恒的的。
