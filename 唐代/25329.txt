坊州按狱苏氏庄记室二贤自鄜州走马…寂寞因成诗寄之
唐代
舒元舆
十年一相见，世俗信多岐。云雨易分散，山川长间之。
我衔凤阙恩，按狱桥山陲。君在龙骧府，掌奏羽檄词。
相去百馀里，魂梦自相驰。形容在胸臆，书札通相思。
烦君爱我深，轻车忽载脂。塞门秋色老，霜气方凝姿。
此地少平川，冈阜相参差。谁知路非远，行者多云疲。
君能犯劲风，信宿凌欹危。情亲不自倦，下马开双眉。
相对坐沉吟，屈指惊岁时。万事且莫问，一杯欣共持。
阳乌忽西倾，明蟾挂高枝。卷帘引瑶玉，灭烛临霜墀。
中庭有疏芦，淅淅闻风吹。长河卷云色，凝碧无瑕疵。
一言开我怀，旷然澹希夷。悠悠夜方永，冷思偏相宜。
眉睫无他人，与君闲解题。陶然叩寂寞，再请吟清诗。
得意且忘言，何况竹与丝。顷刻过三夕，起坐轻四肢。
明朝告行去，惨然还别离。出门送君去，君马扬金羁。
回来坐空堂，寂寞无人知。重重碧云合，何处寻佳期。
