赠李八秘书别三十韵
唐代
杜甫
往时中补右，扈跸上元初。反气凌行在，妖星下直庐。
六龙瞻汉阙，万骑略姚墟。玄朔回天步，神都忆帝车。
一戎才汗马，百姓免为鱼。通籍蟠螭印，差肩列凤舆。
事殊迎代邸，喜异赏朱虚。寇盗方归顺，乾坤欲晏如。
不才同补衮，奉诏许牵裾。鸳鹭叨云阁，麒麟滞玉除。
文园多病后，中散旧交疏。飘泊哀相见，平生意有馀。
风烟巫峡远，台榭楚宫虚。触目非论故，新文尚起予。
清秋凋碧柳，别浦落红蕖。消息多旗帜，经过叹里闾。
战连唇齿国，军急羽毛书。幕府筹频问，山家药正锄。
台星入朝谒，使节有吹嘘。西蜀灾长弭，南翁愤始摅。
对扬抏士卒，干没费仓储。势藉兵须用，功无礼忽诸。
御鞍金騕褭，宫砚玉蟾蜍。拜舞银钩落，恩波锦帕舒。
此行非不济，良友昔相于。去旆依颜色，沿流想疾徐。
沈绵疲井臼，倚薄似樵渔。乞米烦佳客，钞诗听小胥。
杜陵斜晚照，潏水带寒淤。莫话清溪发，萧萧白映梳。
