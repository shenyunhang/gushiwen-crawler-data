送张道士
唐代
韩愈
大匠无弃材，寻尺各有施。况当营都邑，杞梓用不疑。
张侯嵩高来，面有熊豹姿。开口论利害，剑锋白差差。
恨无一尺捶，为国苔羌夷。诣阙三上书，臣非黄冠师。
臣有胆与气，不忍死茅茨。又不媚笑语，不能伴儿嬉。
乃著道士服，众人莫臣知。臣有平贼策，狂童不难治。
其言简且要，陛下幸听之。天空日月高，下照理不遗。
或是章奏繁，裁择未及斯。宁当不俟报，归袖风披披。
答我事不尔，吾亲属吾思。昨宵梦倚门，手取连环持。
今日有书至，又言归何时。霜天熟柿栗，收拾不可迟。
岭北梁可构，寒鱼下清伊。既非公家用，且复还其私。
从容进退间，无一不合宜。时有利不利，虽贤欲奚为。
但当励前操，富贵非公谁。
