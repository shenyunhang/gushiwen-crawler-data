送从弟长安下第南归觐亲
唐代
邵谒
白日不得照，戴天如戴盆。青云未见路，丹车劳出门。
采薇秦山镇，养亲湘水源。心中岂不切，其如行路难。
为文清益峻，为心直且安。芝兰未入用，馨香志独存。
他门种桃李，犹能荫子孙。我家有棠阴，枝叶竟不繁。
心醉岂因酒，愁多徒见萱。征徒忽告归，执袂殷勤论。
在鸟终为凤，为鱼须化鲲。富贵岂长守，贫贱宁有根。
丈夫志不大，何以佐乾坤。昼短疾于箭，早来献天言。
莫恋苍梧畔，野烟横破村。
