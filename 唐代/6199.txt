田家即事答崔二东皋作四首
唐代
储光羲
玄鸟双双飞，杏林初发花。喣媮命僮仆，可以树桑麻。
清旦理犁锄，日入未还家。
有客山中至，言传故人讯。荡漾敷远情，飘飖吐清韵。
猗欤春皋上，无乃成秋兴。
念别求须臾，忽至嘤鸣时。菜田烧故草，初树养新枝。
所寓非幽深，梦寐相追随。
依依亲陇亩，寂寂无邻里。不闻鸡犬音，日见和风起。
赖君遗掞藻，忧来散能弭。
