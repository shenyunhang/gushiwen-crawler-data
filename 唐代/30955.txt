登宜春醉宿景星寺寄郑判官兼简空上人
唐代
李群玉
晓发碧水阳，暝宿金山寺。松风洒寒雨，淅沥醒馀醉。
夜中香积饭，蔬粒俱精异。境寂灭尘愁，神高得诗思。
皎皎荥阳子，芳春富才义。涨海豁心源，冰壶见门地。
碧霄有鸠序，未展联行翅。俱笑一尺绳，三年绊骐骥。
摧藏担簦客，郁抑胸襟事。名业尔未从，临风嘿舒志。
一身渺云岭，中夜空涕泗。侧枕对孤灯，衾寒不成寐。
粮薪极桂玉，大道生榛刺。耻息恶木阴，难书剑歌意。
扬鞭入莽苍，山驿凌烟翠。越鸟日南飞，芳音愿相次。
