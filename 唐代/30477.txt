恭禧皇太后挽歌词三首
唐代
薛能
八月曾殊选，三星固异仪。袝陵经灞浐，归赗杂华夷。
旌去题新谥，宫存锁素帏。重泉应不恨，生见太平时。
月落娥兼隐，宫空后岂还。衔哀穷地界，亲莅泣天颜。
旧住留丹药，新陵在碧山。国人伤莫及，应只咏关关。
配圣三朝隔，灵仪万姓哀。多年好黄老，旧日荐贤才。
道著标彤管，宫闲闭绿苔。平生六衣在，曾著祀高禖.
