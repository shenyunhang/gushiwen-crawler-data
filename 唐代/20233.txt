楼上女儿曲
唐代
卢仝
谁家女儿楼上头，指挥婢子挂帘钩。林花撩乱心之愁，
卷却罗袖弹箜篌。箜篌历乱五六弦，罗袖掩面啼向天。
相思弦断情不断，落花纷纷心欲穿。心欲穿，凭栏干。
相忆柳条绿，相思锦帐寒。直缘感君恩爱一回顾，
使我双泪长珊珊。我有娇靥待君笑，我有娇蛾待君扫。
莺花烂熳君不来，及至君来花已老。心肠寸断谁得知，
玉阶幂历生青草。
