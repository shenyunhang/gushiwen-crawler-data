殿中杨监见示张旭草书图
唐代
杜甫
斯人已云亡，草圣秘难得。及兹烦见示，满目一凄恻。
悲风生微绡，万里起古色。锵锵鸣玉动，落落群松直。
连山蟠其间，溟涨与笔力。有练实先书，临池真尽墨。
俊拔为之主，暮年思转极。未知张王后，谁并百代则。
呜呼东吴精，逸气感清识。杨公拂箧笥，舒卷忘寝食。
念昔挥毫端，不独观酒德。
