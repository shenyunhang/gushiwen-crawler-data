雨二首
唐代
杜甫
青山澹无姿，白露谁能数。片片水上云，萧萧沙中雨。
殊俗状巢居，曾台俯风渚。佳客适万里，沈思情延伫。
挂帆远色外，惊浪满吴楚。久阴蛟螭出，寇盗复几许。
空山中宵阴，微冷先枕席。回风起清曙，万象萋已碧。
落落出岫云，浑浑倚天石。日假何道行，雨含长江白。
连樯荆州船，有士荷矛戟。南防草镇惨，沾湿赴远役。
群盗下辟山，总戎备强敌。水深云光廓，鸣橹各有适。
渔艇息悠悠，夷歌负樵客。留滞一老翁，书时记朝夕。
