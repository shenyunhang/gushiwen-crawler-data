和西江李助副使早登开元寺阁
唐代
陈陶
虚豁登宝阁，三休极层构。独立天地间，烟云满襟袖。
鳌荒初落日，剑野呈绮绣。秋槛祝融微，阴轩九江凑。
拂檐皇姑舍，错落白榆秀。倚砌天竺祠，蛟龙蟠古甃.
翛然观六合，一指齐宇宙。书剑忽若□，青云日方昼。
南朝空苍莽，楚泽稀耕耨。万事溺颓波，一航安可涭。
徒云寄麟泣，六五终难就。资斧念馀生，湖光隐圭窦。
早闻群黄鹤，飘举此江岫。陵谷空霭然，人樵已雏鷇.
燕宫豸冠客，凭览发清奏。珠玉难嗣音，摐辕愧孤陋。
