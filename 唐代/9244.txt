北庭贻宗学士道别
唐代
岑参
万事不可料，叹君在军中。读书破万卷，何事来从戎。
曾逐李轻车，西征出太蒙。荷戈月窟外，擐甲昆仑东。
两度皆破胡，朝廷轻战功。十年只一命，万里如飘蓬。
容鬓老胡尘，衣裘脆边风。忽来轮台下，相见披心胸。
饮酒对春草，弹棋闻夜钟。今且还龟兹，臂上悬角弓。
平沙向旅馆，匹马随飞鸿。孤城倚大碛，海气迎边空。
四月犹自寒，天山雪濛濛。君有贤主将，何谓泣途穷。
时来整六翮，一举凌苍穹。
