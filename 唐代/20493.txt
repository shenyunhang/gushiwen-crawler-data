啁少年
唐代
李贺
青骢马肥金鞍光，龙脑入缕罗衫香。美人狭坐飞琼觞，
贫人唤云天上郎。别起高楼临碧筱，丝曳红鳞出深沼。
有时半醉百花前，背把金丸落飞鸟。自说生来未为客，
一身美妾过三百。岂知劚地种苗家，官税频催勿人织。
长得积玉夸豪毅，每揖闲人多意气。生来不读半行书，
只把黄金买身贵。少年安得长少年，海波尚变为桑田。
荣枯递传急如箭，天公不肯于公偏。莫道韶华镇长在，
发白面皱专相待。
