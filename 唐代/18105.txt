益昌行
唐代
欧阳詹
驱马至益昌，倍惊风俗和。耕夫陇上谣，负者途中歌。
处处川复原，重重山与河。人烟遍馀田，时稼无闲坡。
问业一何修，太守德化加。问身一何安，太守恩怀多。
贤哉我太守，在古无以过。爱人甚爱身，治郡如治家。
云雷既奋腾，草木遂萌芽。乃知良二千，德足为国华。
今时固精求，汉帝非徒嗟。四海有青春，众植伫扬葩。
期当作说霖，天下同滂沱。
