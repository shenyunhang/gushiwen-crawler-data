癸卯岁赴南丰道中闻京师失守寄权士繇韩幼深
唐代
独孤及
种田不遇岁，策名不遭时。胡尘晦落日，西望泣路岐。
猛虎啸北风，麇麚皆载驰。深泥架疲牛，踸踔余何之。
诘屈白道转，缭绕清溪随。荒谷啸山鬼，深林啼子规。
长叹指故山，三奏归来词。不逢眼中人，调苦车逶迟。
士繇松筠操，幼深琼树姿。别来平安否，何阶一申眉。
白云失帝乡，远水恨天涯。昂藏双威凤，曷月还西枝。
努力爱华发，盛年振羽仪。但令迍难康，不负沧洲期。
莫作新亭泣，徒使夷吾嗤。
