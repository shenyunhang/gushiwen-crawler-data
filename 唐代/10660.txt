牵牛织女
唐代
杜甫
牵牛出河西，织女处其东。万古永相望，七夕谁见同。
神光意难候，此事终蒙胧。飒然精灵合，何必秋遂通。
亭亭新妆立，龙驾具曾空。世人亦为尔，祈请走儿童。
称家随丰俭，白屋达公宫。膳夫翊堂殿，鸣玉凄房栊。
曝衣遍天下，曳月扬微风。蛛丝小人态，曲缀瓜果中。
初筵裛重露，日出甘所终。嗟汝未嫁女，秉心郁忡忡。
防身动如律，竭力机杼中。虽无姑舅事，敢昧织作功。
明明君臣契，咫尺或未容。义无弃礼法，恩始夫妇恭。
小大有佳期，戒之在至公。方圆苟龃龉，丈夫多英雄。
