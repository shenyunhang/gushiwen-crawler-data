芳树
唐代
罗隐
细萼慢逐风，暖香闲破鼻。青帝固有心，时时漏天意。
去年高枝犹堕地，今年低枝已憔悴。吾所以见造化之权，
变通之理，春夏作头，秋冬为尾，循环反覆无终已。
人生长短同一轨，若使威可以制，力可以止，
则秦皇不肯敛手下沙丘，孟贲不合低头入蒿里。
伊人强猛犹如此，顾我劳生何足恃。但愿我开素袍，
倾绿蚁，陶陶兀兀大醉于清宵白昼间，任他上是天，
下是地。
