将游衡岳，过汉阳双松亭，留别族弟浮屠谈皓
唐代
李白
秦欺赵氏璧，却入邯郸宫。本是楚家玉，还来荆山中。
丹彩泻沧溟，精辉凌白虹。青蝇一相点，流落此时同。
卓绝道门秀，谈玄乃支公。延萝结幽居，剪竹绕芳丛。
凉花拂户牖，天籁鸣虚空。忆我初来时，蒲萄开景风。
今兹大火落，秋叶黄梧桐。水色梦沅湘，长沙去何穷。
寄书访衡峤，但与南飞鸿。
