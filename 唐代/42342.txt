刺安南事诗
唐代
懿宗朝举子
南荒不择吏，致我交趾覆。联绵三四年，致我交趾辱。
懦者斗则退，武者兵益黩。军容满天下，战将多金玉。
刮得齐民疮，分为猛士禄。雄雄许昌师，忠武冠其族。
去为万骑风，住为一川肉。时有残卒回，千门万户哭。
哀声动闾里，怨气成山谷。谁能听鼓声，不忍看金镞。
念此堪泪流，悠悠颍川绿。
