与从弟瑾同下第后出关言别
唐代
卢纶
同作金门献赋人，二年悲见故园春。
到阙不沾新雨露，还家空带旧风尘。
杂花飞尽柳阴阴，官路逶迤绿草深。
对酒已成千里客，望山空寄两乡心。
出关愁暮一沾裳，满野蓬生古战场。
孤村树色昏残雨，远寺钟声带夕阳。
谁怜苦志已三冬，却欲躬耕学老农。
流水白云寻不尽，期君何处得相逢。
