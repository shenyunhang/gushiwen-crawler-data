别李明府
唐代
韩翃
宠光五世腰青组，出入珠宫引箫鼓。醉舞雄王玳瑁床，
娇嘶骏马珊瑚柱。胡儿夹鼓越婢随，行捧玉盘尝荔枝。
罗山道士请人送，林邑使臣调象骑。爱君一身游上国，
阙下名公如旧识。万里初怀印绶归，湘江过尽岭花飞。
五侯焦石烹江笋，千户沉香染客衣。别后想君难可见，
苍梧云里空山县。汉苑芳菲入夏阑，待君障日蒲葵扇。
