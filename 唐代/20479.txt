许公子郑姬歌（郑园中请贺作）
唐代
李贺
许史世家外亲贵，宫锦千端买沉醉。铜驼酒熟烘明胶，
古堤大柳烟中翠。桂开客花名郑袖，入洛闻香鼎门口。
先将芍药献妆台，后解黄金大如斗。莫愁帘中许合欢，
清弦五十为君弹。弹声咽春弄君骨，骨兴牵人马上鞍。
两马八蹄踏兰苑，情如合竹谁能见。夜光玉枕栖凤凰，
袷罗当门刺纯线。长翻蜀纸卷明君，转角含商破碧云。
自从小靥来东道，曲里长眉少见人。相如冢上生秋柏，
三秦谁是言情客。蛾鬟醉眼拜诸宗，为谒皇孙请曹植。
