馆娃宫怀古五绝
唐代
皮日休
绮閤飘香下太湖，乱兵侵晓上姑苏。 
越王大有堪羞处，只把西施赚得吴。 
郑妲无言下玉墀，夜来飞箭满罘罳。
越王定指高台笑，却见当时金镂楣。 
半夜娃宫作战场，血腥犹杂宴时香。 
西施不及烧残蜡，犹为君王泣数行。 
素袜虽遮未掩羞，越兵犹怕伍员头。 
吴王恨魄今如在，只合西施濑上游。 
响屟廊中金玉步，采蘋山上绮罗身。 
不知水葬今何处，溪月弯弯欲效颦。
