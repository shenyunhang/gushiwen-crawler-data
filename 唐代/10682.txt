雨
唐代
杜甫
山雨不作泥，江云薄为雾。晴飞半岭鹤，风乱平沙树。
明灭洲景微，隐见岩姿露。拘闷出门游，旷绝经目趣。
消中日伏枕，卧久尘及屦。岂无平肩舆，莫辨望乡路。
兵戈浩未息，蛇虺反相顾。悠悠边月破，郁郁流年度。
针灸阻朋曹，糠籺对童孺。一命须屈色，新知渐成故。
穷荒益自卑，飘泊欲谁诉。尪羸愁应接，俄顷恐违迕。
浮俗何万端，幽人有独步。庞公竟独往，尚子终罕遇。
宿留洞庭秋，天寒潇湘素。杖策可入舟，送此齿发暮。
