和浙西李大夫晚下北固山喜径松成阴怅然怀古…和依本韵
唐代
刘禹锡
一辞温室树，几见武昌柳。荀谢年何少，韦平望已久。
种松夹石道，纡组临沙阜。目览帝王州，心存股肱守。
叶动惊彩翰，波澄见赪首。晋宋齐梁都，千山万江口。
烟散隋宫出，涛来海门吼。风俗太伯馀，衣冠永嘉后。
江长天作限，山固壤无朽。自古称佳丽，非贤谁奄有。
八元邦族盛，万石门风厚。天柱揭东溟，文星照北斗。
高亭一骋望，举酒共为寿。因赋咏怀诗，远寄同心友。
禁中晨夜直，江左东西偶。将手握兵符，儒腰盘贵绶。
颁条风有自，立事言无苟。农野闻让耕，军人不使酒。
用材当构厦，知道宁窥牖。谁谓青云高，鹏飞终背负。
