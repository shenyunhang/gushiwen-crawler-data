春台引
唐代
陈子昂
感阳春兮生碧草之油油。怀宇宙以伤远，登高台而写忧。
迟美人兮不见，恐青岁之遂遒。从毕公以酣饮，
寄林塘而一留。采芳荪于北渚，忆桂树于南州。
何云木之美丽，而池馆之崇幽。星台秀士，月旦诸子。
嘉青鸟之辰，迎火龙之始。挟宝书与瑶瑟，
芳蕙华而兰靡。乃掩白蘋，藉绿芷。酒既醉，乐未已。
击青钟，歌渌水。怨青春之萎绝，赠瑶台之旖旎。
愿一见而道意，结众芳之绸缪。曷余情之荡漾，
瞩青云以增愁。怅三山之飞鹤，忆海上之白鸥。重曰：
群仙去兮青春颓，岁华歇兮黄鸟哀。富贵荣乐几时兮，
朱宫碧堂生青苔，白云兮归来。
