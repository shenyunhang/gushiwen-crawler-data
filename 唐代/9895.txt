夜闻江南人家赛神，因题即事
唐代
李嘉祐
南方淫祀古风俗，楚妪解唱迎神曲。锵锵铜鼓芦叶深，
寂寂琼筵江水绿。雨过风清洲渚闲，椒浆醉尽迎神还。
帝女凌空下湘岸，番君隔浦向尧山。月隐回塘犹自舞，
一门依倚神之祜。韩康灵药不复求，扁鹊医方曾莫睹。
逐客临江空自悲，月明流水无已时。听此迎神送神曲，
携觞欲吊屈原祠。
