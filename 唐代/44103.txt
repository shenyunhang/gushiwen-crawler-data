闻无相道人顺世五首
唐代
贯休
一事不经营，孤峰长老情。惟餐橡子饼，爱说道君兄。
池藕香狸掘，山神白日行。又闻行脚也，何处化群生。
自昔寻师日，颠峰绝顶头。虽闻不相似，特地使人愁。
庭树雪摧残，上有白獮猴。大哉法中龙，去去不可留。
常思将道者，高论地炉傍。迂谈无世味，夜深山木僵。
下山遭离乱，多病惟深藏。一别三十年，烟水空茫茫。
石霜既顺世，吾师亦不住。杉桂有猩猩，糠秕无句句。
土肥多孟蕨，道老如婴孺。莫比优昙花，斯人更难遇。
百千万亿偈，共他勿交涉。所以那老人，密传与迦叶。
吾师得此法，不论劫不劫。去矣不可留，无踪若为蹑。
