寺院新竹
唐代
元稹
宝地琉璃坼，紫苞琅玕踊。亭亭巧于削，一一大如拱。
冰碧林外寒，峰峦眼前耸。槎枒矛戟合，屹仡龙蛇动。
烟泛翠光流，岁馀霜彩重。风朝竽籁过，雨夜鬼神恐。
佳色有鲜妍，修茎无拥肿。节高迷玉镞，箨缀疑花捧。
讵必太山根，本自仙坛种。谁令植幽壤，复此依闲冗。
居然霄汉姿，坐受藩篱壅。噪集倦鸱乌，炎昏繁蠛蠓。
未遭伶伦听，非安子犹宠。威凤来有时，虚心岂无奉。
