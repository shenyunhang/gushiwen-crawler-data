虎丘寺路宴
唐代
刘禹锡
青林虎丘寺，林际翠微路。立见山僧来，遥从鸟飞处。
兹峰沦宝玉，千载惟丘墓。埋剑人空传，凿山龙已去。
扪萝披翳荟，路转夕阴遽。虎啸崖谷寒，猿鸣松杉暮。
徘徊北楼上，海江穷一顾。日映千里帆，鸦归万家树。
暂因惬所适，果得捐外虑。庭暗栖还云，檐香滴甘露。
久迷空寂理，多为声华故。永欲投此山，馀生岂能误。
