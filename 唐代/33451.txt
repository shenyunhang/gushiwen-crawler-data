夏景冲澹偶然作二首
唐代
皮日休
祗隈蒲褥岸乌纱，味道澄怀景便斜。红印寄泉惭郡守，
青筐与笋愧僧家。茗炉尽日烧松子，书案经时剥瓦花。
园吏暂栖君莫笑，不妨犹更著南华。
一室无喧事事幽，还如贞白在高楼。天台画得千回看，
湖目芳来百度游。无限世机吟处息，几多身计钓前休。
他年谒帝言何事，请赠刘伶作醉侯。
