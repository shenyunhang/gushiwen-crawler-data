咏笔二首
唐代
徐夤
秦代将军欲建功，截龙搜兔助英雄。用多谁念毛皆拔，
抛却更嫌心不中。史氏只应归道直，江淹何独偶灵通。
班超握管不成事，投掷翻从万里戎。
君子三归擅一名，秋毫虽细握非轻。军书羽檄教谁录，
帝命王言待我成。势健岂饶淝水阵，锋铦还学历山耕。
毛干时有何人润，尽把烧焚恨始平。
