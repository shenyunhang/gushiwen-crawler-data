故仆射裴公挽歌三首
唐代
岑参
盛德资邦杰，嘉谟作世程。门瞻驷马贵，时仰八龙名。
罢市秦人送，还乡绛老迎。莫埋丞相印，留著付玄成。
五府瞻高位，三台丧大贤。礼容还故绛，宠赠冠新田。
气歇汾阴鼎，魂飞京兆阡。先时剑已没，陇树久苍然。
富贵徒言久，乡闾殁后归。锦衣都未著，丹旐忽先飞。
哀挽辞秦塞，悲笳出帝畿。遥知九原上，渐觉吊人稀。
