山居即事二首
唐代
陆希声
君山苍翠接青冥，东走洮湖上洞庭。茅屋向阳梳白发，
竹窗深夜诵丹经。涌泉回泬鱼龙气，怪石惊腾鸟兽形。
为问前时金马客，此焉还作少微星。
不是幽栖矫性灵，从来无意在膻腥。满川风物供高枕，
四合云山借画屏。五鹿归来惊岳岳，孤鸿飞去入冥冥。
君阳遁叟何为乐，一炷清香两卷经。
