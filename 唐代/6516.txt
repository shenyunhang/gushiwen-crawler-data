古意三首
唐代
常建
二妃方访舜，万里南方悬。远道隔江汉，孤舟无岁年。
不知苍梧处，气尽呼青天。愁泪变楚竹，蛾眉丧湘川。
后人立为庙，累世称其贤。过客设祠祭，狐狸来坐边。
怀古未忍还，猿吟彻空山。
明月照高阁，彩女褰罗幕。歌舞临碧云，箫声沸珠箔。
青鸾临南海，天上双白鹤。万里齐翼飞，意求君门乐。
玉霄九重闭，金锁夜不开。两翅自无力，愁鸣云外来。
态深入空贵，世屈无良媒。俯仰顾中禁，东飞白玉台。
楚王竟何去，独自留巫山。偏使世人见，迢迢江汉间。
驻舟春溪里，皆愿拜灵颜。寤寐见神女，金沙鸣珮环。
闲艳绝世姿，令人气力微。含笑竟不语，化作朝云飞。
