始除尚书郎，别善福精舍
唐代
韦应物
简略非世器，委身同草木。逍遥精舍居，饮酒自为足。
累日曾一栉，对书常懒读。社腊会高年，山川恣游瞩。
明世方选士，中朝悬美禄。除书忽到门，冠带便拘束。
愧忝郎署迹，谬蒙君子录。俯仰垂华缨，飘飖翔轻毂。
行将亲爱别，恋此西涧曲。远峰明夕川，夏雨生众绿。
迅风飘野路，回首不遑宿。明晨下烟阁，白云在幽谷。
