横吹曲辞。出塞曲
唐代
贯休
扫尽狂胡迹，回戈望故关。相逢唯死斗，岂易得生还。
纵宴参胡乐，收兵过雪山。不封十万户，此事亦应闲。
玉帐将军意，殷勤把酒论。功高宁在我，阵没与招魂。
塞色干戈束，军容喜气屯。男儿今始是，敢出玉关门。
回首陇山头，连天草木秋。圣君应入梦，半路遣封侯。
水不担阴雪，柴令倒戍楼。归来麟阁上，春色满皇州。
