酬李处士山中见赠
唐代
储光羲
厥初游太学，相与极周旋。含采共朝暮，知言同古先。
孟阳题剑阁，子云献甘泉。斯须旷千里，婉娩将十年。
今来艳阳月，好鸟鸣翩翩。同声既求友，不肖亦怀贤。
引领迟芳信，果枉瑶华篇。成颂非其德，高文徒自妍。
声尘邈超越，比兴起孤绝。始信郢中人，乃能歌白雪。
跂予北堂夜，摇笔酬明哲。绿竹动清风，层轩静华月。
想像南山下，恬然谢朝列。犹恐鶗鴂鸣，坐看芳草歇。
邀以青松色，同之白华洁。永愿登龙门，相将持此节。
