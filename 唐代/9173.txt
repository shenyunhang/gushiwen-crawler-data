同孙构免官后登蓟楼
唐代
张谓
昔在五陵时，年少心亦壮。尝矜有奇骨，必是封侯相。
东走到营州，投身似边将。一朝去乡国，十载履亭障。
部曲皆武夫，功成不相让。犹希虏尘动，更取林胡帐。
去年大将军，忽负乐生谤。北别伤士卒，南迁死炎瘴。
濩落悲无成，行登蓟丘上。长安三千里，日夕西南望。
寒沙榆塞没，秋水滦河涨。策马从此辞，云山保闲放。
