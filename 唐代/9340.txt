卫节度赤骠马歌
唐代
岑参
君家赤骠画不得，一团旋风桃花色。红缨紫鞚珊瑚鞭，
玉鞍锦鞯黄金勒。请君鞲出看君骑，尾长窣地如红丝。
自矜诸马皆不及，却忆百金新买时。香街紫陌凤城内，
满城见者谁不爱。扬鞭骤急白汗流，弄影行骄碧蹄碎。
紫髯胡雏金剪刀，平明剪出三騣高。枥上看时独意气，
众中牵出偏雄豪。骑将猎向南山口，城南狐兔不复有。
草头一点疾如飞，却使苍鹰翻向后。忆昨看君朝未央，
鸣珂拥盖满路香。始知边将真富贵，可怜人马相辉光。
男儿称意得如此，骏马长鸣北风起。待君东去扫胡尘，
为君一日行千里。
