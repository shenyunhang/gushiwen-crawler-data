酬丘光庭
唐代
罗隐
正月十一日书札，五月十六日到来。柳吟秦望咫尺地，
鲤鱼何处闲裴回。故人情意未疏索，次第序述眉眼开。
上言二年隔烟水，下有数幅真琼瑰。行吟坐读口不倦，
瀑泉激射琅玕摧。壁池兰蕙日已老，村酒蘸甲时几杯。
鹤龄鸿算不复见，雨后蓑笠空莓苔。自从黄寇扰中土，
人心波荡犹未回。道殷合眼拜九列，张濬掉舌升三台。
朝廷济济百揆序，宁将对面容奸回。祸生有基妖有渐，
翠华西幸蒙尘埃。三川梗塞两河闭，大明宫殿生蒿莱。
懦夫早岁不量力，策蹇仰北高崔嵬。千门万户扃锁密，
良匠不肯雕散材。君今得意尚如此，况我麋鹿悠悠哉！
荣衰贵贱目所睹，莫嫌头白黄金台。
