春日对雨联句一首
唐代
皎然
春烟带微雨，漠漠连城邑。桐叶生微阴，桃花更宜湿。 ——韩章
萧条暗杨柳，散漫下原隰。归路不我从，遥心空伫立。 ——皎然
林低山影近，岸转水流急。芳草自堪游，白云如可揖。 ——韩章
寻山禅客意，苦雨陶公什。游衍情未终，归飞暮相及。 ——皎然
峰高日色转，潭净天光入。却欲学神仙，空思谢朋执。 ——韩章
为道贵逍遥，趋时多苦集。琼英若可餐，青紫徒劳拾。 ——皎然
