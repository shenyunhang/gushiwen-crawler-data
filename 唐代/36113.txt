投浙东王大夫二十韵
唐代
罗隐
越岭千峰秀，淮流一派长。暂凭开物手，来展济时方。
旧迹兰亭在，高风桂树香。地清无等级，天阔任徊翔。
麈尾谈何胜，螭头笔更狂。直曾批凤诏，高已冠鹓行。
啸傲辞民部，雍容出帝乡。赵尧推印绶，句践与封疆。
水占仙人吹，城留御史床。嘉宾邹润甫，百姓贺知章。
席暖飞鹦鹉，尘轻驻骕骦.夜歌珠断续，晴舞雪悠扬。
化向棠阴布，春随棣萼芳。盛名韬不得，雄略晦弥彰。
自愧三冬学，来窥数仞墙。感深惟刻骨，时去欲沾裳。
想望鱼烧尾，咨嗟鼠啮肠。可能因蹇拙，便合老沧浪。
题柱心犹壮，移山志不忘。深惭百般病，今日问医王。
