敬宗睿武昭愍孝皇帝挽歌三首
唐代
刘禹锡
宝历方无限，仙期忽有涯。事亲崇汉礼，传圣法殷家。
晚出芙蓉阙，春归棠棣华。玉轮今日动，不是画云车。
任贤劳梦寐，登位富春秋。欲遂东人幸，宁虞杞国忧。
长杨收羽骑，太液泊龙舟。惟有衣冠在，年年怆月游。
讲学金华殿，亲耕钩盾田。侍臣容谏猎，方士信求仙。
虹影俄侵日，龙髯不上天。空馀水银海，长照夜灯前。
