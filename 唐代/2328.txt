结客少年场行
唐代
虞世南
韩魏多奇节，倜傥遗声利。共矜然诺心，各负纵横志。
结交一言重，相期千里至。绿沉明月弦，金络浮云辔。
吹箫入吴市，击筑游燕肆。寻源博望侯，结客远相求。
少年怀一顾，长驱背陇头。焰焰戈霜动，耿耿剑虹浮。
天山冬夏雪，交河南北流。云起龙沙暗，木落雁门秋。
轻生殉知己，非是为身谋。
