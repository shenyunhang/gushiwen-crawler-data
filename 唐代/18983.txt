洛中送韩七中丞之吴兴口号五首
唐代
刘禹锡
昔年意气结群英，几度朝回一字行。
海北江南零落尽，两人相见洛阳城。
自从云散各东西，每日欢娱却惨凄。
离别苦多相见少，一生心事在书题。
今朝无意诉离杯，何况清弦急管催。
本欲醉中轻远别，不知翻引酒悲来。
骆驼桥上蘋风急，鹦鹉杯中箬下春。
水碧山青知好处，开颜一笑向何人。
溪中士女出笆篱，溪上鸳鸯避画旗。
何处人间似仙境，春山携妓采茶时。
