直中书省
唐代
韦承庆
清切凤凰池，扶疏鸡树枝。唯应集鸾鹭，何为宿羁雌。
大造乾坤辟，深恩雨露垂。昆蚑皆含养，驽骀亦驱驰。
木偶翻为用，芝泥忽滥窥。九思空自勉，五字本无施。
徒喜逢千载，何阶答二仪。萤光向日尽，蚊力负山疲。
禁宇庭除阔，闲宵钟箭移。暗花临户发，残月下帘欹。
白发随年改，丹心为主披。命将时共泰，言与行俱危。
寄谢巢由客，尧年正在斯。
