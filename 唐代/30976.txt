别尹炼师
唐代
李群玉
吾家五千言，至道悬日月。若非函谷令，谁注流沙说。
多君飞升志，机悟独超拔。学道玉笥山，烧丹白云穴。
南穷衡疑秀，采药历幽绝。夜卧瀑布风，朝行碧岩雪。
洞宫四百日，玉籍恣探阅。徒以菌蟪姿，缅攀修真诀。
尘笼罩浮世，遐思空飞越。一罢棋酒欢，离情满寥泬。
愿骑紫盖鹤，早向黄金阙。城市不可留，尘埃秽仙骨。
