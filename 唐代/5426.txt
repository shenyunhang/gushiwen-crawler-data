嵩山十志十首。倒景台
唐代
卢鸿一
倒景台者，盖太室南麓，天门右崖，杰峰如台，气凌倒景。
登路有三处可憩，或曰三休台，可以邀驭风之客，
会绝尘之子。超逸真，荡遐襟，此其所绝也。及世人登焉，
则魂散神越，目极心伤矣。词曰：
天门豁兮仙台耸，杰屹崒兮零澒涌。穷三休兮旷一观，
忽若登昆仑兮中期汗漫仙。耸天关兮倒景台，
鲨颢气兮轶嚣埃。皎皎之子兮自独立，云可朋兮霞可吸，
曾何荣辱之所及。
