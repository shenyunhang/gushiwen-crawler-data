和答诗十首。和分水岭
唐代
白居易
高岭峻棱棱，细泉流亹亹。势分合不得，东西随所委。
悠悠草蔓底，溅溅石罅里。分流来几年，昼夜两如此。
朝宗远不及，去海三千里。浸润小无功，山苗长旱死。
萦纡用无所，奔迫流不已。唯作呜咽声，夜入行人耳。
有源殊不竭，无坎终难止。同出而异流，君看何所似。
有似骨肉亲，派别从兹始。又似势利交，波澜相背起。
所以赠君诗，将君何所比。不比山上泉，比君井中水。
