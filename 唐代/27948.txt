闻开江相国宋（一作宋相公申锡）下世二首
唐代
杜牧
权门阴进夺移才，驿骑如星堕峡来。晁氏有恩忠作祸，
贾生无罪直为灾。贞魂误向崇山没，冤气疑从湘水回。
毕竟成功何处是，五湖云月一帆开。
月落清湘棹不喧，玉杯瑶瑟奠蘋蘩。谁令力制乘轩鹤，
自取机沉在槛猿。位极乾坤三事贵，谤兴华夏一夫冤。
宵衣旰食明天子，日伏青蒲不为言。
