水宿遣兴奉呈群公
唐代
杜甫
鲁钝乃多病，逢迎远复迷。耳聋须画字，发短不胜篦。
泽国虽勤雨，炎天竟浅泥。小江还积浪，弱缆且长堤。
归路非关北，行舟却向西。暮年漂泊恨，今夕乱离啼。
童稚频书札，盘餐讵糁藜。我行何到此，物理直难齐。
高枕翻星月，严城叠鼓鼙。风号闻虎豹，水宿伴凫鹥.
异县惊虚往，同人惜解携。蹉跎长泛鹢，展转屡鸣鸡。
嶷嶷瑚琏器，阴阴桃李蹊。馀波期救涸，费日苦轻赍。
支策门阑邃，肩舆羽翮低。自伤甘贱役，谁愍强幽栖。
巨海能无钓，浮云亦有梯。勋庸思树立，语默可端倪。
赠粟囷应指，登桥柱必题。丹心老未折，时访武陵溪。
