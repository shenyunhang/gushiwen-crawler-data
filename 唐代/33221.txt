七爱诗。李太尉（晟）
唐代
皮日休
吾爱李太尉，崛起定中原。骁雄十万兵，四面围国门。
一战取王畿，一叱散妖氛。乘舆既反正，凶竖争亡魂。
巍巍柱天功，荡荡盖世勋。仁于曹孟德，勇过霍将军。
丹券入帑藏，青史传子孙。所谓大丈夫，动合惊乾坤。
所谓圣天子，难得忠贞臣。下以契鱼水，上以合风云。
百世必一乱，千年方一人。吾虽翰墨子，气概敢不群。
愿以太平颂，题向甘泉春。
