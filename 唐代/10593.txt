陈拾遗故宅（宅在射洪县东七里东武山下）
唐代
杜甫
拾遗平昔居，大屋尚修椽。悠扬荒山日，惨澹故园烟。
位下曷足伤，所贵者圣贤。有才继骚雅，哲匠不比肩。
公生扬马后，名与日月悬。同游英俊人，多秉辅佐权。
彦昭超玉价，郭振起通泉。到今素壁滑，洒翰银钩连。
盛事会一时，此堂岂千年。终古立忠义，感遇有遗编。
