成名后献恩门
唐代
曹邺
为物稍有香，心遭蠹虫啮。平人登太行，万万车轮折。
一辞桂岭猿，九泣东门月。年年孟春时，看花不如雪。
僻居城南隅，颜子须泣血。沉埋若九泉，谁肯开口说。
辛勤学机杼，坐对秋灯灭。织锦花不常，见之尽云拙。
自怜孤生竹，出土便有节。每听浮竞言，喉中似无舌。
忽然风雷至，惊起池中物。拔上青云巅，轻如一毫发。
珑珑金锁甲，稍稍城乌绝。名字如鸟飞，数日便到越。
幽兰生虽晚，幽香亦难歇。何以保此身，终身事无缺。
