广德初銮驾出关后登高愁望二首
唐代
钱起
长安不可望，远处边愁起。辇毂混戎夷，山河空表里。
黄云压城阙，斜照移烽垒。汉帜远成霞，胡马来如蚁。
不知涿鹿战，早晚蚩尤死。渴日候河清，沉忧催暮齿。
愁看秦川色，惨惨云景晦。乾坤暂运行，品物遗覆载。
黄尘涨戎马，紫气随龙旆。掩泣指关东，日月妖氛外。
臣心寄远水，朝海去如带。周德更休明，天衢伫开泰。
