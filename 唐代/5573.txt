送友人归山歌二首（离骚题作山中人）
唐代
王维
山寂寂兮无人，又苍苍兮多木。群龙兮满朝，
君何为兮空谷。文寡和兮思深，道难知兮行独。
悦石上兮流泉，与松间兮草屋。入云中兮养鸡，
上山头兮抱犊。神与枣兮如瓜，虎卖杏兮收谷。
愧不才兮妨贤，嫌既老兮贪禄。誓解印兮相从，
何詹尹兮何卜。
山中人兮欲归，云冥冥兮雨霏霏。水惊波兮翠菅蘼，
白鹭忽兮翻飞，君不可兮褰衣。山万重兮一云，
混天地兮不分。树晻暧兮氛氲，猿不见兮空闻。
忽山西兮夕阳，见东皋兮远村。平芜绿兮千里，
眇惆怅兮思君。
