寓言三首
唐代
李白
周公负斧扆，成王何夔夔。武王昔不豫，剪爪投河湄。
贤圣遇谗慝，不免人君疑。天风拔大木，禾黍咸伤萎。
管蔡扇苍蝇，公赋鸱鸮诗。金縢若不启，忠信谁明之。
摇裔双彩凤，婉娈三青禽。往还瑶台里，鸣舞玉山岑。
以欢秦娥意，复得王母心。区区精卫鸟，衔木空哀吟。
长安春色归，先入青门道。绿杨不自持，从风欲倾倒。
海燕还秦宫，双飞入帘栊。相思不相见，托梦辽城东。
