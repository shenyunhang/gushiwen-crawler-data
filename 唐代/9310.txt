刘相公中书江山画障
唐代
岑参
相府征墨妙，挥毫天地穷。始知丹青笔，能夺造化功。
潇湘在帘间，庐壑横座中。忽疑凤凰池，暗与江海通。
粉白湖上云，黛青天际峰。昼日恒见月，孤帆如有风。
岩花不飞落，涧草无春冬。担锡香炉缁，钓鱼沧浪翁。
如何平津意，尚想尘外踪。富贵心独轻，山林兴弥浓。
喧幽趣颇异，出处事不同。请君为苍生，未可追赤松。
