和微之诗二十三首。和晨霞（此后在上都作）
唐代
白居易
君歌仙氏真，我歌慈氏真。慈氏发真念，念此阎浮人。
左命大迦叶，右召桓提因。千万化菩萨，百亿诸鬼神。
上自非相顶，下及风水轮。胎卵湿化类，蠢蠢难具陈。
弘愿在救拔，大悲忘辛勤。无论善不善，岂间冤与亲。
抉开生盲眼，摆去烦恼尘。烛以智慧日，洒之甘露津。
千界一时度，万法无与邻。借问晨霞子，何如朝玉宸。
