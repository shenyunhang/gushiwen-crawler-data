和袭美新秋即事次韵三首
唐代
陆龟蒙
心似孤云任所之，世尘中更有谁知。愁寻冷落惊双鬓，
病得清凉减四支。怀旧药溪终独往，宿枯杉寺已频期。
兼须为月求高处，即是霜轮杀满时。
帆楫衣裳尽钓徒，往来踪迹遍三吴。闲中展卷兴亡小，
醉后题诗点画粗。松岛伴谭多道气，竹窗孤梦岂良图。
还须待致升平了，即往扁舟放五湖。
声利从来解破除，秋滩唯忆下桐庐。鸬鹚阵合残阳少，
蜻蛚吟高冷雨疏。辩伏南华论指指，才非玄晏借书书。
当时任使真堪笑，波上三年学炙鱼。
