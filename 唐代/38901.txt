经安州感故郑郎中二首
唐代
黄滔
云梦江头见故城，人间四十载垂名。马蹄践处东风急，
鸡舌销时北阙惊。岳客出来寻古剑，野猿相聚叫孤茔。
腾身飞上凤凰阁，惆怅终乖吾党情。
锦帐先生作牧州，干戈缺后见荒丘。兼无姓贾儿童在，
空有还珠烟水流。江句行人吟刻石，月肠是处象登楼。
旅魂频此归来否，千载云山属一游。
