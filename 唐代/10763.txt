别张十三建封
唐代
杜甫
尝读唐实录，国家草昧初。刘裴建首义，龙见尚踌躇。
秦王拨乱姿，一剑总兵符。汾晋为丰沛，暴隋竟涤除。
宗臣则庙食，后祀何疏芜。彭城英雄种，宜膺将相图。
尔惟外曾孙，倜傥汗血驹。眼中万少年，用意尽崎岖。
相逢长沙亭，乍问绪业馀。乃吾故人子，童丱联居诸。
挥手洒衰泪，仰看八尺躯。内外名家流，风神荡江湖。
范云堪晚友，嵇绍自不孤。择材征南幕，湖落回鲸鱼。
载感贾生恸，复闻乐毅书。主忧急盗贼，师老荒京都。
旧丘岂税驾，大厦倾宜扶。君臣各有分，管葛本时须。
虽当霰雪严，未觉栝柏枯。高义在云台，嘶鸣望天衢。
羽人扫碧海，功业竟何如。
