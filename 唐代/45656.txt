纪道德
唐代
杜光庭
道，德。清虚，玄默。生帝先，为圣则。听之不闻，
抟之不得。至德本无为，人中多自惑。在洗心而息虑，
亦知白而守黑。百姓日用而不知，上士勤行而必克。
既鼓铸于乾坤品物，信充仞乎东西南北。
三皇高拱兮任以自然，五帝垂衣兮修之不忒。
以心体之者为四海之主，以身弯之者为万夫之特。
有皓齿青娥者为伐命之斧，蕴奇谋广智者为盗国之贼。
曾未若轩后顺风兮清静自化，曾未若皋陶迈种兮温恭允塞。
故可以越圆清方浊兮不始不终，
何止乎居九流五常兮理家理国。
岂不闻乎天地于道德也无以清宁，
岂不闻乎道德于天地也有逾绳墨。
语不云乎仲尼有言朝闻道夕死可矣，
所以垂万古历百王不敢离之于顷刻。
