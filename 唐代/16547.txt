奉和圣制重阳旦日百寮曲江宴示怀
唐代
崔元翰
偶圣睹昌期，受恩惭弱质。幸逢良宴会，况是清秋日。 
远岫对壶觞，澄澜映簪绂。炮羔备丰膳，集凤调鸣律。 
薄劣厕英豪，欢娱忘衰疾。平皋行雁下，曲渚双凫出。 
沙岸菊开花，霜枝果垂实。天文见成象，帝念资勤恤。 
探道得玄珠，斋心居特室。岂如横汾唱，其事徒骄逸。
