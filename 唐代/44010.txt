上杜使君
唐代
贯休
为鱼须处海，为木须在岳。一登君子堂，顿觉心寥廓。
右听青女镜，左听宣尼铎。政术似蒲卢，诗情出冲漠。
从来苦清苦，近更加澹薄。讼庭何所有，一只两只鹤。
烟霞色拥墙，禾黍香侵郭。严霜与美雨，皆从二天落。
苍生苦疮痍，如何尽消削。圣君新雨露，更作谁恩渥。
即捉五色笔，密勿金銮角。即同房杜手，把乾坤橐籥.
休说卜圭峰，开门对林壑。
