虫豸诗。巴蛇（三首）
唐代
元稹
巴蛇千种毒，其最鼻褰蛇。掉舌翻红焰，盘身蹙白花。
喷人竖毛发，饮浪沸泥沙。欲学叔敖瘗，其如多似麻。
越岭南滨海，武都西隐戎。雄黄假名石，鷣鸟远难笼。
讵有隳肠计，应无破脑功。巴山昼昏黑，妖雾毒濛濛。
汉帝斩蛇剑，晋时烧上天。自兹繁巨蟒，往往寿千年。
白昼遮长道，青溪蒸毒烟。战龙苍海外，平地血浮船。
