登吴古城歌
唐代
刘长卿
登古城兮思古人，感贤达兮同埃尘。
望平原兮寄远目，叹姑苏兮聚麋鹿。
黄池高会事未终，沧海横流人荡覆。
伍员杀身谁不冤，竟看墓树如所言。
越王尝胆安可敌，远取石田何所益。
一朝空谢会稽人，万古犹伤甬东客。
黍离离兮城坡坨，牛羊践兮牧竖歌。
野无人兮秋草绿，园为墟兮古木多。
白杨萧萧悲故柯，黄雀啾啾争晚禾。
荒阡断兮谁重过，孤舟逝兮愁若何。
天寒日暮江枫落，叶去辞风水自波。
