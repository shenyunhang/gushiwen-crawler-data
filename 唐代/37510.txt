华清宫四首
唐代
吴融
中原无鹿海无波，凤辇鸾旗出幸多。
今日故宫归寂寞，太平功业在山河。
渔阳烽火照函关，玉辇匆匆下此山。
一曲羽衣听不尽，至今遗恨水潺潺。
上皇銮辂重巡游，雨泪无言独倚楼。
惆怅眼前多少事，落花明月满宫秋。
别殿和云锁翠微，太真遗像梦依依。
玉皇掩泪频惆怅，应叹僧繇彩笔飞。
