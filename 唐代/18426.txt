韩十八侍御见示岳阳楼别窦司直诗…自述故足成六十二韵
唐代
刘禹锡
楚望何苍然，曾澜七百里。孤城寄远目，一写无穷已。
荡漾浮天盖，四环宣地理。积涨在三秋，混成非一水。
冬游见清浅，春望多洲沚.云锦远沙明，风烟青草靡。
火星忽南见，月硖方东迤。雪波西山来，隐若长城起。
独专朝宗路，驶悍不可止。支川让其威，蓄缩至南委。
熊武走蛮落，潇湘来奥鄙。炎蒸动泉源，积潦搜山趾。
归往无旦夕，包含通远迩。行当白露时，眇视秋光里。
曙色未昭晰，露华遥斐舋.浩尔神骨清，如观混元始。
北风忽震荡，惊浪迷津涘。怒激鼓铿訇，蹙成山岿硊.
鹍鹏疑变化，罔象何恢诡。嘘吸写楼台，腾骧露鬐尾。
景移群动息，波静繁音弭。明月出中央，青天绝纤滓。
素光淡无际，绿静平如砥。空影渡鹓鸿，秋声思芦苇。
鲛人弄机杼，贝阙骈红紫。珠蛤吐玲珑，文鳐翔旖旎。
水乡吴蜀限，地势东南庳。翼轸粲垂精，衡巫屹环峙。
名雄七泽薮，国辨三苗氏。唐羿断修蛇，荆王惮青兕。
秦狩迹犹在，虞巡路从此。轩后奏宫商，骚人咏兰芷。
茅岭潜相应，橘洲傍可指。郭璞验幽经，罗含著前纪。
观津戚里族，按道侯家子。联袂登高楼，临轩笑相视。
假守亦高卧，墨曹正垂耳。契阔话凉温，壶觞慰迁徙。
地偏山水秀，客重杯盘侈。红袖花欲然，银灯昼相似。
兴酣更抵掌，乐极同启齿。笔锋不能休，藻思一何绮。
伊余负微尚，夙昔惭知己。出入金马门，交结青云士。
袭芳践兰室，学古游槐市。策慕宋前军，文师汉中垒。
陋容昧俯仰，孤志无依倚。卫足不如葵，漏川空叹蚁。
幸逢万物泰，独处穷途否。锻翮重叠伤，兢魂再三褫。
蘧瑗亦屡化，左丘犹有耻。桃源访仙宫，薜服祠山鬼。
故人南台旧，一别如弦矢。今朝会荆峦，斗酒相宴喜。
为余出新什，笑抃随伸纸。晔若观五色，欢然臻四美。
委曲风涛事，分明穷达旨。洪韵发华钟，凄音激清徵。
羊濬要共和，江淹多杂拟。徒欲仰高山，焉能追逸轨。
湘洲路四达，巴陵城百雉。何必颜光禄，留诗张内史。
