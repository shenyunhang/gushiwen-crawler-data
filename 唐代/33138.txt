送徐群宰望江
唐代
邵谒
古人力文学，所务安疲甿.今人力文学，所务惟公卿。
大贤重邦本，屈迹官武城。劝民勤机杼，自然国用并。
但见富贵者，知食不知耕。忽尔秋不熟，储廪焉得盈。
贡艺既精苦，用心必公平。吾道不遗贤，霄汉期芳馨。
一夫若有德，千古称其英。陶潜虽理邑，崔烈徒台衡。
浊者必恶清，瞽者必恶明。孤松自有色，岂夺众草荣。
为刀若不利，焉得宰牛名。为丝若不直，焉得琴上声。
好去立高节，重来振羽翎。
