感石榴二十韵
唐代
元稹
何年安石国，万里贡榴花。迢递河源道，因依汉使槎。
酸辛犯葱岭，憔悴涉龙沙。初到摽珍木，多来比乱麻。
深抛故园里，少种贵人家。唯我荆州见，怜君胡地赊。
从教当路长，兼恣入檐斜。绿叶裁烟翠，红英动日华。
新帘裙透影，疏牖烛笼纱。委作金炉焰，飘成玉砌瑕。
乍惊珠缀密，终误绣帏奢。琥珀烘梳碎，燕支懒颊涂。
风翻一树火，电转五云车。绛帐迎宵日，芙蕖绽早牙。
浅深俱隐映，前后各分葩。宿露低莲脸，朝光借绮霞。
暗虹徒缴绕，濯锦莫周遮。俗态能嫌旧，芳姿尚可嘉。
非专爱颜色，同恨阻幽遐。满眼思乡泪，相嗟亦自嗟。
