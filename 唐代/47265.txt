临江仙
唐代
顾夐
碧染长空池似镜，倚楼闲望凝情。满衣红藕细香清。
象床珍簟，山障掩，玉琴横¤
暗想昔时欢笑事，如今赢得愁生。博山炉暖澹烟轻。
蝉吟人静，残日傍，小窗明。
幽闺小槛春光晚，柳浓花澹莺稀。旧欢思想尚依依。
翠嚬红敛，终日损芳菲¤
何事狂夫音信断，不如梁燕犹归。画堂深处麝烟微。
屏虚枕冷，风细雨霏霏。
月色穿帘风入竹，倚屏双黛愁时。砌花含露两三枝。
如啼恨脸，魂断损容仪¤
香烬暗销金鸭冷，可堪孤负前期。绣襦不整鬓鬟欹。
几多惆怅，情绪在天涯。
