乞彩笺歌
唐代
韦庄
浣花溪上如花客，绿闇红藏人不识。留得溪头瑟瑟波，
泼成纸上猩猩色。手把金刀擘彩云，有时剪破秋天碧。
不使红霓段段飞，一时驱上丹霞壁。蜀客才多染不供，
卓文醉后开无力。孔雀衔来向日飞，翩翩压折黄金翼。
我有歌诗一千首，磨砻山岳罗星斗。开卷长疑雷电惊，
挥毫只怕龙蛇走。班班布在时人口，满袖松花都未有。
人间无处买烟霞，须知得自神仙手。也知价重连城璧，
一纸万金犹不惜。薛涛昨夜梦中来，殷勤劝向君边觅。
