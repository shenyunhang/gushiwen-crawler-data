书怀赠南陵常赞府
唐代
李白
岁星入汉年，方朔见明主。调笑当时人，中天谢云雨。
一去麒麟阁，遂将朝市乖。故交不过门，秋草日上阶。
当时何特达，独与我心谐。置酒凌歊台，欢娱未曾歇。
歌动白纻山，舞回天门月。问我心中事，为君前致辞。
君看我才能，何似鲁仲尼。大圣犹不遇，小儒安足悲。
云南五月中，频丧渡泸师。毒草杀汉马，张兵夺云旗。
至今西二河，流血拥僵尸。将无七擒略，鲁女惜园葵。
咸阳天下枢，累岁人不足。虽有数斗玉，不如一盘粟。
赖得契宰衡，持钧慰风俗。自顾无所用，辞家方来归。
霜惊壮士发，泪满逐臣衣。以此不安席，蹉跎身世违。
终当灭卫谤，不受鲁人讥。
