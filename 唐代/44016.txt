杜侯行
唐代
贯休
天目连天搏秀气，峥嵘作起新城地。德门钟秀光盛时，
三虎八龙皆世瑞。顷者天厖乱下鲸翻海，烽火崩腾照行在。
江表唯传君子营，剑冲牛斗疏真宰。金昆玉季轻三鼓，
煮海悬鱼臣节苦。雁影参差入瑞烟，荆花灿烂开仙圃。
我闻大中咸通真令主，相惟大杜兼小杜。
但能致君活国济生人，亦何必须踏金梯，折桂树。
宣宗懿宗调舜琴，大杜小杜为殷霖。出将入相兮功德深，
生人受赐兮直至今。杜侯兄弟继之后，璞玉浑金美腾口。
常言一呼百万何足云，终取封侯之印大如斗。
恭闻吾皇似尧禹，搜索贤良皆面睹。杜侯杜侯，
君傥修令德，克有终，即必还为大杜兼小杜。
人之戴兮天笔注，国之福兮天固祚。四海无波八表臣，
如今而后君看取。
