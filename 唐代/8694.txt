赠丘员外二首
唐代
韦应物
高词弃浮靡，贞行表乡闾。未真南宫拜，聊偃东山居。
大藩本多事，日与文章疏。每一睹之子，高咏遂起予。
宵昼方连燕，烦吝亦顿祛。格言雅诲阙，善谑矜数馀。
久跼思游旷，穷惨遇阳舒。虎丘惬登眺，吴门怅踌躇。
方此恋携手，岂云还旧墟。告诸吴子弟，文学为何如。
迹与孤云远，心将野鹤俱。那同石氏子，每到府门趋。
