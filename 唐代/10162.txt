苦雨寄房四昆季
唐代
高适
独坐见多雨，况兹兼索居。茫茫十月交，穷阴千里馀。
弥望无端倪，北风击林箊.白日渺难睹，黄云争卷舒。
安得造化功，旷然一扫除。滴沥檐宇愁，寥寥谈笑疏。
泥涂拥城郭，水潦盘丘墟。惆怅悯田农，裴回伤里闾。
曾是力井税，曷为无斗储。万事切中怀，十年思上书。
君门嗟缅邈，身计念居诸。沉吟顾草茅，郁怏任盈虚。
黄鹄不可羡，鸡鸣时起予。故人平台侧，高馆临通衢。
兄弟方荀陈，才华冠应徐。弹棋自多暇，饮酒更何如。
知人想林宗，直道惭史鱼。携手风流在，开襟鄙吝祛。
宁能访穷巷，相与对园蔬。
