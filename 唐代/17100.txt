古离别（一作古别离）
唐代
权德舆
人生天地间，瞥若六辔驰。夭寿既常数，奈何生别离。
迹当中人域，正性日已衰。是非千万境，杳霭情尘滋。
出门事何常，暂别亦难期。冉冉叹流景，悠悠限山陂。
尽此一夕欢，华樽会前墀。鸡鸣东方曙，夙驾临通逵。
欲出强移步，欲留难致辞。两情不得已，念此留何为。
天明去已远，寂默居人归。入门复上堂，怳怳生惊疑。
经履同游处，犹言常相随。览物或临盘，翻怪来何迟。
乃知前日欢，本为今日悲。特此别后心，宁及未见时。
则知交疏分，久久翻易持。报君未别后，别后当自知。
