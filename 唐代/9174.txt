代北州老翁答
唐代
张谓
负薪老翁往北州，北望乡关生客愁。自言老翁有三子，
两人已向黄沙死。如今小儿新长成，明年闻道又征兵。
定知此别必零落，不及相随同死生。尽将田宅借邻伍，
且复伶俜去乡土。在生本求多子孙，及有谁知更辛苦。
近传天子尊武臣，强兵直欲静胡尘。安边自合有长策，
何必流离中国人。
