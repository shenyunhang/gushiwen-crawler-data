文献太子挽歌词五首
唐代
徐铉
国有承祧重，人知秉哲尊。清风来望苑，遗烈在东藩。
此日升缑岭，何因到寝门。天高不可问，烟霭共昏昏。
夏启吾君子，周储上帝宾。音容一飘忽，功业自纷纶。
露泣承华月，风惊丽正尘。空馀商岭客，行泪下宜春。
出处成交让，经纶有大功。泪碑瓜步北，棠树蒜山东。
百揆方时叙，重离遂不融。故臣偏感咽，曾是叹三穷。
甲观光阴促，园陵天地长。箫笳咽无韵，宾御哭相将。
盛烈传彝鼎，遗文被乐章。君臣知己分，零泪乱无行。
彩仗清晨出，非同齿胄时。愁烟锁平甸，朔吹绕寒枝。
楚客来何补，缑山去莫追。回瞻飞盖处，掩袂不胜悲。
