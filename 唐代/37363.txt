春闷偶成十二韵
唐代
韩偓
阡陌悬云壤，阑畦隔艾芝。路遥行雨懒，河阔过桥迟。
雁足应难达，狐踪浪得疑。谢鲲吟未废，张硕梦堪思。
有意通情处，无言拢鬓时。格高归敛笑，歌怨在颦眉。
醉后金蝉重，欢馀玉燕欹。素姿凌白柰，圆颊诮红梨。
粉字题花笔，香笺咏柳诗。绣窗携手约，芳草蹋青期。
别泪开泉脉，春愁罥藕丝。相思不相信，幽恨更谁知。
