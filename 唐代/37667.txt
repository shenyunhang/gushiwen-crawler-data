平望蚊子二十六韵
唐代
吴融
天下有蚊子，候夜噆人肤。平望有蚊子，白昼来相屠。
不避风与雨，群飞出菰蒲。扰扰蔽天黑，雷然随舳舻。
利嘴入人肉，微形红且濡。振蓬亦不惧，至死贪膏腴。
舟人敢停棹，陆者亦疾趋。南北百馀里，畏之如虎貙。
噫嘻天地间，万物各有殊。阳者阳为伍，阴者阴为徒。
蚊蚋是阴物，夜从喧墙隅。如何正曦赫，吞噬当通衢。
人筋为尔断，人力为尔枯。衣巾秽且甚，盘馔腥有馀。
岂是阳德衰，不能使消除。岂是有主者，此乡宜毒荼。
吾闻蛇能螫，避之则无虞。吾闻虿有毒，见之可疾驱。
唯是此蚊子，逢人皆病诸。江南夏景好，水木多萧疏。
此中震泽路，风月弥清虚。前后几来往，襟怀曾未舒。
朝既蒙襞积，夜仍跧蘧蒢.虽然好吟啸，其奈难踟蹰。
人生有不便，天意当何如。谁能假羽翼，直上言红炉。
