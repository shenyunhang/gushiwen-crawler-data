冬夜宿仙游寺南凉堂，呈谦道人
唐代
岑参
太乙连太白，两山知几重。路盘石门窄，匹马行才通。
日西倒山寺，林下逢支公。昨夜山北时，星星闻此钟。
秦女去已久，仙台在中峰。箫声不可闻，此地留遗踪。
石潭积黛色，每岁投金龙。乱流争迅湍，喷薄如雷风。
夜来闻清磬，月出苍山空。空山满清光，水树相玲珑。
回廊映密竹，秋殿隐深松。灯影落前谿，夜宿水声中。
爱兹林峦好，结宇向谿东。相识唯山僧，邻家一钓翁。
林晚栗初拆，枝寒梨已红。物幽兴易惬，事胜趣弥浓。
愿谢区中缘，永依金人宫。寄报乘辇客，簪裾尔何容。
