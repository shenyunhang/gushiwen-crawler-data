禅庭芦竹十二韵呈郑谷郎中
唐代
齐己
错错在禅庭，高宜与竹名。健添秋雨响，乾助夜风清。
雀静知枯折，僧闲见笋生。对吟殊洒落，负气甚孤贞。
密谢编栏固，齐由灌溉平。松姿真可敌，柳态薄难并。
映带兼苔石，参差近画楹。雪霜消后色，虫鸟默时声。
远忆沧洲岸，寒连暮角城。幽根狂乱迸，劲叶动相撑。
避暑须临坐，逃眠必绕行。未逢仙手咏，俗眼见犹轻。
