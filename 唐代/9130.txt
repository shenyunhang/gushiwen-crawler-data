石鼓歌
唐代
韦应物
周宣大猎兮岐之阳，刻石表功兮炜煌煌。
石如鼓形数止十，风雨缺讹苔藓涩。今人濡纸脱其文，
既击既扫白黑分。忽开满卷不可识，惊潜动蛰走云云。
喘逶迤，相纠错，乃是宣王之臣史籀作。
一书遗此天地间，精意长存世冥寞。秦家祖龙还刻石，
碣石之罘李斯迹。世人好古犹共传，持来比此殊悬隔。
