和袭美江南道中怀茅山广文南阳博士三首次韵
唐代
陆龟蒙
一片轻帆背夕阳，望三峰拜七真堂。天寒夜漱云牙净，
雪坏晴梳石发香。自拂烟霞安笔格，独开封检试砂床。
莫言洞府能招隐，会辗飙轮见玉皇。
壶中行坐可携天，何况林间息万缘。组绶任垂三品石，
佩环从落四公泉。丹台已运阴阳火，碧简须雕次第仙。
想得雷平春色动，五芝烟甲又芊眠。
良常应不动移文，金醴从酸亦自醺。桂父旧歌飞绛雪，
桐孙新韵倚玄云。春临柳谷莺先觉，曙醮芜香鹤共闻。
珍重双双玉条脱，尽凭三岛寄羊君。
