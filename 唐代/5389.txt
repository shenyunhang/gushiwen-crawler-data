秋夜望月忆韩席等诸侍郎因以投赠
唐代
李林甫
秋天碧云夜，明月悬东方。皓皓庭际色，稍稍林下光。
桂华澄远近，璧彩散池塘。鸿雁飞难度，关山曲易长。
揆予秉孤直，虚薄忝文昌。握镜惭先照，持衡愧后行。
多才众君子，载笔久词场。作赋推潘岳，题诗许谢康。
当时陪宴语，今夕恨相望。愿欲接高论，清晨朝建章。
