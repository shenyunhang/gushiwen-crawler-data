奉和袭美太湖诗二十首。毛公坛
唐代
陆龟蒙
古有韩终道，授之刘先生。身如碧凤凰，羽翼披轻轻。
先生盛驱役，臣伏甲与丁。势可倒五岳，不唯鞭群灵。
飘飖驾翔螭，白日朝太清。空遗古坛在，稠叠烟萝屏。
远怀步罡夕，列宿森然明。四角镇露兽，三层差羽婴。
回眸盼七炁，运足驰疏星。象外真既感，区中道俄成。
迩来向千祀，云峤空峥嵘。石上橘花落，石根瑶草青。
时时白鹿下，此外无人行。我访岑寂境，自言斋戒精。
如今君安死，魂魄犹膻腥。有笈皆绿字，有芝皆紫茎。
相将望瀛岛，浩荡凌沧溟。
