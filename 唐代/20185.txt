自咏三首
唐代
卢仝
为报玉川子，知君未是贤。低头虽有地，仰面辄无天。
骨肉清成瘦，莴蔓老觉膻。家书与心事，相伴过流年。
卢子躘踵也，贤愚总莫惊。蚊虻当家口，草石是亲情。
万卷堆胸朽，三光撮眼明。翻悲广成子，闲气说长生。
物外无知己，人间一癖王。生涯身是梦，耽乐酒为乡。
日月黏髭须，云山锁肺肠。愚公只公是，不用谩惊张。
