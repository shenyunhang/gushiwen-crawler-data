马诗二十三首
唐代
李贺
龙脊贴连钱，银蹄白踏烟。
无人织锦韂，谁为铸金鞭。
腊月草根甜，天街雪似盐。
未知口硬软，先拟蒺藜衔。
忽忆周天子，驱车上玉山。
鸣驺辞凤苑，赤骥最承恩。
此马非凡马，房星本是精。
向前敲瘦骨，犹自带铜声。
大漠沙如雪，燕山月似钩。
何当金络脑，快走踏清秋。
饥卧骨查牙，粗毛刺破花。
鬣焦珠色落，发断锯长麻。
西母酒将阑，东王饭已干。
君王若燕去，谁为曳车辕？
赤兔无人用，当须吕布骑。
吾闻果下马，羁策任蛮儿。
飂叔去匆匆，如今不豢龙。
夜来霜压栈，骏骨折西风。
催榜渡乌江，神骓泣向风。
君王今解剑，何处逐英雄？
内马赐宫人，银鞯刺麒麟。
午时盐坂上，蹭蹬溘风尘。
批竹初攒耳，桃花未上身。
他时须搅阵，牵去借将军。
宝玦谁家子，长闻侠骨香。
堆金买骏骨，将送楚襄王。
香幞赭罗新，盘龙蹙蹬鳞。
回看南陌上，谁道不逢春？
不从桓公猎，何能伏虎威？
一朝沟陇出，看取拂云飞。
唐剑斩隋公，拳毛属太宗。
莫嫌金甲重，且去捉飘风。
白铁锉青禾，砧间落细莎。
世人怜小颈，金埒畏长牙。
伯乐向前看，旋毛在腹间。
只今掊白草，何日蓦青山？
萧寺驮经马，元从竺国来。
空知有善相，不解走章台。
重围如燕尾，宝剑似鱼肠。
欲求千里脚，先采眼中光。
暂系腾黄马，仙人上彩楼。
须鞭玉勒吏，何事谪高州？
汉血到王家，随鸾撼玉珂。
少君骑海上，人见是青骡。
武帝爱神仙，烧金得紫烟。
厩中皆肉马，不解上青天。
