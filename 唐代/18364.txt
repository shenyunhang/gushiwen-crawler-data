畬田行
唐代
刘禹锡
何处好畬田，团团缦山腹。钻龟得雨卦，上山烧卧木。
惊麏走且顾，群雉声咿喔。红焰远成霞，轻煤飞入郭。
风引上高岑，猎猎度青林。青林望靡靡，赤光低复起。
照潭出老蛟，爆竹惊山鬼。夜色不见山，孤明星汉间。
如星复如月，俱逐晓风灭。本从敲石光，遂至烘天热。
下种暖灰中，乘阳拆牙孽。苍苍一雨后，苕颖如云发。
巴人拱手吟，耕耨不关心。由来得地势，径寸有馀金。
