寻橦歌
唐代
王建
人间百戏皆可学，寻橦不比诸馀乐。重梳短髻下金钿，
红帽青巾各一边。身轻足捷胜男子，绕竿四面争先缘。
习多倚附欹竿滑，上下蹁跹皆著袜。翻身垂颈欲落地，
却住把腰初似歇。大竿百夫擎不起，袅袅半在青云里。
纤腰女儿不动容，戴行直舞一曲终。回头但觉人眼见，
矜难恐畏天无风。险中更险何曾失，山鼠悬头猿挂膝。
小垂一手当舞盘，斜惨双蛾看落日。斯须改变曲解新，
贵欲欢他平地人。散时满面生颜色，行步依前无气力。
