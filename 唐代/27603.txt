昔事文皇帝三十二韵
唐代
杜牧
昔事文皇帝，叨官在谏垣。奏章为得地，齰齿负明恩。
金虎知难动，毛釐亦耻言。掩头虽欲吐，到口却成吞。
照胆常悬镜，窥天自戴盆。周钟既窕槬，黥阵亦瘢痕。
凤阙觚棱影，仙盘晓日暾。雨晴文石滑，风暖戟衣翻。
每虑号无告，长忧骇不存。随行唯跼蹐，出语但寒暄。
宫省咽喉任，戈矛羽卫屯。光尘皆影附，车马定西奔。
亿万持衡价，锱铢挟契论。堆时过北斗，积处满西园。
接棹隋河溢，连蹄蜀栈刓.漉空沧海水，搜尽卓王孙。
斗巧猴雕刺，夸趫索挂跟。狐威假白额，枭啸得黄昏。
馥馥芝兰圃，森森枳棘藩。吠声嗾国猘，公议怯膺门。
窜逐诸丞相，苍茫远帝阍。一名为吉士，谁免吊湘魂。
间世英明主，中兴道德尊。昆冈怜积火，河汉注清源。
川口堤防决，阴车鬼怪掀。重云开朗照，九地雪幽冤。
我实刚肠者，形甘短褐髡。曾经触虿尾，犹得凭熊轩。
杜若芳洲翠，严光钓濑喧。溪山侵越角，封壤尽吴根。
客恨萦春细，乡愁压思繁。祝尧千万寿，再拜揖馀樽。
