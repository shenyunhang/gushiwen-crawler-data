水仙操
唐代
李咸用
大波相拍流水鸣，蓬山鸟兽多奇形。琴心不喜亦不惊，
安弦缓爪何泠泠。水仙缥缈来相迎，伯牙从此留嘉名。
峄阳散木虚且轻，重华斧下知其声。檿丝相纠成凄清，
调和引得薰风生。指底先王长养情，曲终天下称太平。
后人好事传其曲，有时声足意不足。始峨峨兮复洋洋，
但见山青兼水绿。成连入海移人情，岂是本来无嗜欲。
琴兮琴兮在自然，不在徽金将轸玉。
