水调词十首
唐代
陈陶
黠虏迢迢未肯和，五陵年少重横戈。
谁家不结空闺恨，玉箸阑干妾最多。
羽管慵调怨别离，西园新月伴愁眉。
容华不分随年去，独有妆楼明镜知。
忆饯良人玉塞行，梨花三见换啼莺。
边场岂得胜闺阁，莫逞雕弓过一生。
惆怅江南早雁飞，年年辛苦寄寒衣。
征人岂不思乡国，只是皇恩未放归。
水阁莲开燕引雏，朝朝攀折望金吾。
闻道碛西春不到，花时还忆故园无。
自从清野戍辽东，舞袖香销罗幌空。
几度长安发梅柳，节旄零落不成功。
长夜孤眠倦锦衾，秦楼霜月苦边心。
征衣一倍装绵厚，犹虑交河雪冻深。
瀚海长征古别离，华山归马是何时。
仍闻万乘尊犹屈，装束千娇嫁郅支。
沙塞依稀落日边，寒宵魂梦怯山川。
离居渐觉笙歌懒，君逐嫖姚已十年。
万里轮台音信稀，传闻移帐护金微。
会须麟阁留踪迹，不斩天骄莫议归。
