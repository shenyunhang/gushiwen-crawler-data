述梦诗四十韵
唐代
李德裕
赋命诚非薄，良时幸已遭。君当尧舜日，官接凤凰曹。
目睇烟霄阔，心惊羽翼高。椅梧连鹤禁，壀堄接龙韬。
我后怜词客，吾僚并隽髦。著书同陆贾，待诏比王褒。
重价连悬璧，英词淬宝刀。泉流初落涧，露滴更濡毫。
赤豹欣来献，彤弓喜暂櫜。非烟含瑞气，驯雉洁霜毛。
静室便幽独，虚楼散郁陶。花光晨艳艳，松韵晚骚骚。
画壁看飞鹤，仙图见巨鳌。倚檐阴药树，落格蔓蒲桃。
荷静蓬池鲙，冰寒郢水醪。荔枝来自远，卢橘赐仍叨。
麝气随兰泽，霜华入杏膏。恩光惟觉重，携挈未为劳。
夕阅梨园骑，宵闻禁仗獒。扇回交彩翟，雕起飏银绦。
辔待袁丝揽，书期蜀客操。尽规常謇謇，退食尚忉忉。
龟顾垂金钮，鸾飞曳锦袍。御沟杨柳弱，天厩骕骦豪。
屡换青春直，闲随上苑遨。烟低行殿竹，风拆绕墙桃。
聚散俄成昔，悲愁益自熬。每怀仙驾远，更望茂陵号。
地接三茅岭，川迎伍子涛。花迷瓜步暗，石固蒜山牢。
兰野凝香管，梅洲动翠篙。泉鱼惊彩妓，溪鸟避干旄。
感旧心犹绝，思归首更搔。无聊燃蜜炬，谁复劝金舠.
岚气朝生栋，城阴夜入濠。望烟归海峤，送雁渡江皋。
宛马嘶寒枥，吴钩在锦弢.未能追狡兔，空觉长黄蒿。
水国逾千里，风帆过万艘。阅川终古恨，惟见暮滔滔。
