新秋月夕，客有自远相寻者，作吴体二首以赠
唐代
陆龟蒙
风初寥寥月乍满，杉篁左右供馀清。因君一话故山事，
忆鹤互应深溪声。云门老僧定未起，白阁道士遥相迎。
日闻羽檄日夜急，掉臂欲归岩下行。
惊闻远客访良夜，扶病起坐纶巾欹。清谈白纻思悄悄，
玉绳银汉光离离。三吴烟雾且如此，百越琛赆来何时。
林端片月落未落，强慰别情言后期。
