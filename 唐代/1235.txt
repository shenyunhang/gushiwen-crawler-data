相和歌辞。江南曲
唐代
温庭筠
妾家白蘋浦，日上芙蓉楫。轧轧摇桨声，移舟入茭叶。
溪长茭叶深，作底难相寻。避郎郎不见，鸂鶒自浮沉。
拾萍萍无根，采莲莲有子。不作浮萍生，宁作藕花死。
岸傍骑马郎，乌帽紫游缰。含愁复含笑，回首问横塘。
妾住金陵步，门前朱雀航。流苏持作帐，芙蓉持作梁。
出入金犊幰，兄弟侍中郎。前年学歌舞，定得郎相许。
连娟眉绕山，依约腰如杵。凤管悲若咽，鸾弦娇欲语。
扇薄露红铅，罗轻压金缕。明月西南楼，珠帘玳瑁钩。
横波巧能笑，弯蛾不识愁。花开子留树，草长根依土。
早闻金沟远，底事归郎许。不学杨白花，朝朝泪如雨。
