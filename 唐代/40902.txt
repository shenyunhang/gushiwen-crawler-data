庐山
唐代
李中碧
控压浔阳景，崔嵬古及今。势雄超地表，翠盛接天心。 
湓浦春烟列，星湾晚景沈。图经宜细览，题咏卒难任。 
靖节门遥对，庾公楼俯临。参差含积雪，隐映见归禽。 
峭拔推双剑，清虚数二林。白莲池宛在，翠辇事难寻。 
天近星河冷，龙归洞穴深。谷春攒锦绣，石润叠琼琳。 
玄鹤传仙拜，青猿伴客吟。泉通九江远，云出几州阴。 
冬有灵汤溢，夏无炎暑侵。他年如遂隐，五老是知音。
