又上后园山脚
唐代
杜甫
昔我游山东，忆戏东岳阳。穷秋立日观，矫首望八荒。
朱崖著毫发，碧海吹衣裳。蓐收困用事，玄冥蔚强梁。
逝水自朝宗，镇名各其方。平原独憔悴，农力废耕桑。
非关风露凋，曾是戍役伤。于时国用富，足以守边疆。
朝廷任猛将，远夺戎虏场。到今事反覆，故老泪万行。
龟蒙不复见，况乃怀旧乡。肺萎属久战，骨出热中肠。
忧来杖匣剑，更上林北冈。瘴毒猿鸟落，峡干南日黄。
秋风亦已起，江汉始如汤。登高欲有往，荡析川无梁。
哀彼远征人，去家死路旁。不及祖父茔，累累冢相当。
