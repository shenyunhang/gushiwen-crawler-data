琴曲歌辞。飞鸢操
唐代
刘禹锡
鸢飞杳杳青云里，鸢鸣萧萧风四起。旗尾飘扬势渐高，
箭头砉划声相似。长空悠悠霁日悬，六翮不动凝飞烟。
游鶤翔雁出其下，庆云清景相回旋。忽闻饥乌一噪聚，
瞥下云中争腐鼠。腾音砺吻相喧呼，仰天大吓疑鸳雏。
畏人避犬投高处，俯啄无声犹屡顾。青鸟自爱玉山禾，
仙禽徒贵华亭露。朴樕危巢向暮时，毰毸饱腹蹲枯枝。
游童挟弹一麾肘，臆碎羽分人不悲。天生众禽各有类，
威凤文章在仁义。鹰隼仪形蝼蚁心，虽能戾天何足贵。
