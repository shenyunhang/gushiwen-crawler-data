春池泛舟联句
唐代
裴度
凤池新雨后，池上好风光。 ——刘禹锡
取酒愁春尽，留宾喜日长。 ——裴度
柳丝迎画舸，水镜写雕梁， ——崔群
潭洞迷仙府，烟霞认醉乡。 ——贾餗
莺声随笑语，竹色入壶觞。 ——张籍
晚景含澄澈，时芳得艳阳。 ——刘禹锡
飞凫拂轻浪，绿柳暗回塘。 ——裴度
逸韵追安石，高居胜辟强。 ——崔群
杯停新令举，诗动彩笺忙。 ——贾餗
顾谓同来客，欢游不可忘。 ——张籍
