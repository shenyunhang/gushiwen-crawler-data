病中初闻复官二首
唐代
韩偓
抽毫连夜侍明光，执靮三年从省方。烧玉谩劳曾历试，
铄金宁为欠周防。也知恩泽招谗口，还痛神祇误直肠。
闻道复官翻涕泗，属车何在水茫茫。
又挂朝衣一自惊，始知天意重推诚。青云有路通还去，
白发无私健亦生。曾避暖池将浴凤，却同寒谷乍迁莺。
宦途巇嶮终难测，稳泊渔舟隐姓名。
