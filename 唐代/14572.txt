和赵给事白蝇拂歌
唐代
卢纶
华堂多众珍，白拂称殊异。柄裁沈节香袭人，
上结为文下垂穗。霜缕霏微莹且柔，虎须乍细龙髯稠。
皎然素色不因染，淅尔凉风非为秋。群蝇青苍恣游息，
广庖万品无颜色。金屏成点玉成瑕，昼眠宛转空咨嗟。
此时满筵看一举，荻花忽旋杨花舞，砉如寒隼惊暮禽，
飒若繁埃得轻雨。主人说是故人留，每诫如新比白头。
若将挥玩闲临水，愿接波中一白鸥。
