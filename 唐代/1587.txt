舞曲歌辞。白纻歌二首
唐代
王建
天河漫漫北斗粲，宫中乌啼知夜半。新缝白纻舞衣成，
来迟邀得吴王迎。低鬟转面掩双袖，玉钗浮动秋风生。
酒多夜长夜未晓，月明灯光两相照，后庭歌声更窈窕。
馆娃宫中春日暮，荔枝木瓜花满树。城头乌栖休击鼓，
青娥弹瑟白纻舞。夜天燑燑不见星，宫中火照西江明。
美人醉起无次第，堕钗遗佩满中庭。此时但愿可君意，
回昼为宵亦不寐，年年奉君君莫弃。
