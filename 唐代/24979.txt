泛五湖（效谢惠连）
唐代
李绅
范子蜕冠履，扁舟逸霄汉。嗟予抱险艰，怵惕惊弥漫。
穷通泛滥劳，趣适殊昏旦。浴日荡层空，浮天淼无畔。
依滩落叶聚，立浦惊鸿散。浪叠雪峰连，山孤翠崖断。
风帆同巨壑，云矗成高岸。宇宙可东西，星辰沈粲烂。
霞生澒洞远，月吐青荧乱。岂复问津迷，休为吕梁叹。
漂沈自讵保，覆溺心长判。吴越郡异乡，婴童及为玩。
依稀占井邑，嘹唳同鹅鹳。举棹未宵分，维舟方日旰。
徵斯济川力，若鼓凌风翰。易狎当悔游，临深罔知难。
