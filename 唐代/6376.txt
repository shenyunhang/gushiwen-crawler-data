观江淮名胜图
唐代
王昌龄
刻意吟云山，尤知隐沦妙。远公何为者，再诣临海峤。
而我高其风，披图得遗照。援毫无逃境，遂展千里眺。
淡扫荆门烟，明标赤城烧。青葱林间岭，隐见淮海徼。
但指香炉顶，无闻白猿啸。沙门既云灭，独往岂殊调。
感对怀拂衣，胡宁事渔钓。安期始遗舄，千古谢荣耀。
投迹庶可齐，沧浪有孤棹。
