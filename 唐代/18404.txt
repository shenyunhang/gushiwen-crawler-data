裴祭酒尚书见示春归城南青松坞别墅…高侍郎之什命同作
唐代
刘禹锡
早宦阅人事，晚怀生道机。时从学省出，独望郊园归。
野彴度春水，山花映岩扉。石头解金章，林下步绿薇。
青松郁成坞，修竹盈尺围。吟风起天籁，蔽日无炎威。
危径盘羊肠，连甍耸翚飞。幽谷响樵斧，澄潭环钓矶。
因高见帝城，冠盖扬光辉。白云难持寄，清韵投所希。
二公如长离，比翼翔太微。含情谢林壑，酬赠骈珠玑。
顾予久郎潜，愁寂对芳菲。一闻丘中趣，再抚黄金徽。
