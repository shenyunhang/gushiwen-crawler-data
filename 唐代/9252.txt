送颜平原
唐代
岑参
天子念黎庶，诏书换诸侯。仙郎授剖符，华省辍分忧。
置酒会前殿，赐钱若山丘。天章降三光，圣泽该九州。
吾兄镇河朔，拜命宣皇猷。驷马辞国门，一星东北流。
夏云照银印，暑雨随行輈.赤笔仍在箧，炉香惹衣裘。
此地邻东溟，孤城吊沧洲。海风掣金戟，导吏呼鸣驺。
郊原北连燕，剽劫风未休。鱼盐隘里巷，桑柘盈田畴。
为郡岂淹旬，政成应未秋。易俗去猛虎，化人似驯鸥。
苍生已望君，黄霸宁久留。
