大雨行（开成三年宣州开元寺作）
唐代
杜牧
东垠黑风驾海水，海底卷上天中央。三吴六月忽凄惨，
晚后点滴来苍茫。铮栈雷车轴辙壮，矫躩蛟龙爪尾长。
神鞭鬼驭载阴帝，来往喷洒何颠狂。四面崩腾玉京仗，
万里横互羽林枪。云缠风束乱敲磕，黄帝未胜蚩尤强。
百川气势苦豪俊，坤关密锁愁开张。太和六年亦如此，
我时壮气神洋洋。东楼耸首看不足，恨无羽翼高飞翔。
尽召邑中豪健者，阔展朱盘开酒场。奔觥槌鼓助声势，
眼底不顾纤腰娘。今年闒茸鬓已白，奇游壮观唯深藏。
景物不尽人自老，谁知前事堪悲伤。
