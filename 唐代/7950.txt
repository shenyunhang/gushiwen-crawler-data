博平郑太守自庐山千里相寻入江夏北市门见访…立马赠别
唐代
李白
大梁贵公子，气盖苍梧云。若无三千客，谁道信陵君。
救赵复存魏，英威天下闻。邯郸能屈节，访博从毛薛。
夷门得隐沦，而与侯生亲。仍要鼓刀者，乃是袖槌人。
好士不尽心，何能保其身。多君重然诺，意气遥相托。
五马入市门，金鞍照城郭。都忘虎竹贵，且与荷衣乐。
去去桃花源，何时见归轩。相思无终极，肠断朗江猿。
