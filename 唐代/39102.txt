牡丹花二首
唐代
徐夤
看遍花无胜此花，剪云披雪蘸丹砂。开当青律二三月，
破却长安千万家。天纵秾华刳鄙吝，春教妖艳毒豪奢。
不随寒令同时放，倍种双松与辟邪。
万万花中第一流，浅霞轻染嫩银瓯。能狂绮陌千金子，
也惑朱门万户侯。朝日照开携酒看，暮风吹落绕栏收。
诗书满架尘埃扑，尽日无人略举头。
