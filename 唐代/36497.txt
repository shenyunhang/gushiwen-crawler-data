红叶
唐代
唐彦谦
无处不飘扬，高楼临道旁。素娥前夕月，青女夜来霜。
宿雨随时润，秋晴著物光。幽怀长若此，病眼更相妨。
蜀纸裁深色，燕脂落靓妆。低丛侵小阁，倒影入回塘。
谢脁留霞绮，甘宁弃锦张。何人休远道，是处有斜阳。
薜荔垂书幌，梧桐坠井床。晚风生旅馆，寒籁近僧房。
桂绿明淮甸，枫丹照楚乡。雁疏临鄠杜，蝉急傍潇湘。
树异桓宣武，园非顾辟疆。茂陵愁卧客，不自保危肠。
