秋夕听罗山人弹三峡流泉
唐代
岑参
皤皤岷山老，抱琴鬓苍然。衫袖拂玉徽，为弹三峡泉。
此曲弹未半，高堂如空山。石林何飕飗，忽在窗户间。
绕指弄呜咽，青丝激潺湲。演漾怨楚云，虚徐韵秋烟。
疑兼阳台雨，似杂巫山猿。幽引鬼神听，净令耳目便。
楚客肠欲断，湘妃泪斑斑。谁裁青桐枝，縆以朱丝弦。
能含古人曲，递与今人传。知音难再逢，惜君方老年。
曲终月已落，惆怅东斋眠。
