虢中酬陕西甄判官见赠
唐代
岑参
微才弃散地，拙宦惭清时。白发徒自负，青云难可期。
胡尘暗东洛，亚相方出师。分陕振鼓鼙，二崤满旌旗。
夫子廊庙器，迥然青冥姿。阃外佐戎律，幕中吐兵奇。
前者驿使来，忽枉行军诗。昼吟庭花落，夜讽山月移。
昔君隐苏门，浪迹不可羁。诏书自征用，令誉天下知。
别来春草长，东望转相思。寂寞山城暮，空闻画角悲。
