秋晚信州推院亲友或责无书，即事寄答
唐代
韩琮
官信安仁拙，书非叔夜慵。谬驰骢马传，难附鲤鱼封。
万里劳何补，千年运忝逢。不量横草力，虚慕入云踪。
洁水空澄鉴，持铅亦砺锋。月寒深夜桂，霜凛近秋松。
宪摘无逃魏，冤申得梦冯。问狸将挟虎，歼虿敢虞蜂。
商吹移砧调，春华改镜容。归期方畹积，愁思暮山重。
仙鼠犹惊燕，莎鸡欲变蛩。唯应碧湘浦，云落及芙蓉。
