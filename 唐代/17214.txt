玉台体十二首
唐代
权德舆
鸾啼兰已红，见出凤城东。粉汗宜斜日，衣香逐上风。
情来不自觉，暗驻五花骢。
婵娟二八正娇羞，日暮相逢南陌头。
试问佳期不肯道，落花深处指青楼。
隐映罗衫薄，轻盈玉腕圆。相逢不肯语，微笑画屏前。
知向辽东去，由来几许愁。破颜君莫怪，娇小不禁羞。
楼上吹箫罢，闺中刺绣阑。佳期不可见，尽日泪潺潺。
泪尽珊瑚枕，魂销玳瑁床。罗衣不忍著，羞见绣鸳鸯。
君去期花时，花时君不至。檐前双燕飞，落妾相思泪。
空闺灭烛后，罗幌独眠时。泪尽肠欲断，心知人不知。
秋风一夜至，吹尽后庭花。莫作经时别，西邻是宋家。
独自披衣坐，更深月露寒。隔帘肠欲断，争敢下阶看。
昨夜裙带解，今朝蟢子飞。铅华不可弃，莫是藁砧归。
万里行人至，深闺夜未眠。双眉灯下扫，不待镜台前。
