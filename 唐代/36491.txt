咸通中始闻褚河南归葬阳翟是岁上平徐方…成二十韵
唐代
唐彦谦
册府藏馀烈，皇纲正本朝。不听还笏谏，几覆缀旒祧。
咫尺言终直，怆惶道已消。泪心传位日，挥涕授遗朝。
飞燕潜来赵，黄龙岂见谯。既迷秦帝鹿，难问贾生雕。
穆卜缄縢秘，金根辙迹遥。北军那夺印，东海漫难桥。
罗织黄门讼，笙簧白骨销。炎方无信息，丹旐竟沦漂。
邂逅江鱼食，凄凉楚客招。文忠徒谥议，子卯但箫韶。
未见公侯复，寻伤嗣续凋。流年随水逝，高谊薄层霄。
柱石林公远，缣缃故国饶。奇踪天骥活，遗轴锦鸾翘。
近者淮夷戮，前年归马调。始闻移北葬，兼议荫山苗。
圣泽覃将溥，贞魂喜定飘。异时穷巷客，怀古漫成谣。
