岁初巡属县，登高安南楼言怀
唐代
张九龄
山城本孤峻，凭高结层轩。江气偏宜早，林英粲已繁。
馀滋含宿霁，众妍在朝暾。拂衣释簿领，伏槛遗纷喧。
深俯东溪澳，远延南山樊。归云纳前岭，去鸟投遥村。
目尽有馀意，心恻不可谖。朅来彭蠡泽，载经敷浅原。
春及但生思，时哉无与言。不才叨过举，唯力酬明恩。
美化犹寂蔑，迅节徒飞奔。虽无成立效，庶以去思论。
行复徇孤迹，亦云吾道存。
