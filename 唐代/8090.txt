闻李太尉大举秦兵百万出征东南懦夫请缨…崔侍御十九韵
唐代
李白
秦出天下兵，蹴踏燕赵倾。黄河饮马竭，赤羽连天明。
太尉杖旄钺，云旗绕彭城。三军受号令，千里肃雷霆。
函谷绝飞鸟，武关拥连营。意在斩巨鳌，何论鲙长鲸。
恨无左车略，多愧鲁连生。拂剑照严霜，雕戈鬘胡缨。
愿雪会稽耻，将期报恩荣。半道谢病还，无因东南征。
亚夫未见顾，剧孟阻先行。天夺壮士心，长吁别吴京。
金陵遇太守，倒屣相逢迎。群公咸祖饯，四座罗朝英。
初发临沧观，醉栖征虏亭。旧国见秋月，长江流寒声。
帝车信回转，河汉复纵横。孤凤向西海，飞鸿辞北溟。
因之出寥廓，挥手谢公卿。
