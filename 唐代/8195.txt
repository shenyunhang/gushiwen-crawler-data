答长安崔少府叔封游终南翠微寺太宗皇帝金沙泉见寄
唐代
李白
河伯见海若，傲然夸秋水。小物昧远图，宁知通方士。
多君紫霄意，独往苍山里。地古寒云深，岩高长风起。
初登翠微岭，复憩金沙泉。践苔朝霜滑，弄波夕月圆。
饮彼石下流，结萝宿溪烟。鼎湖梦渌水，龙驾空茫然。
早行子午关，却登山路远。拂琴听霜猿，灭烛乃星饭。
人烟无明异，鸟道绝往返。攀崖倒青天，下视白日晚。
既过石门隐，还唱石潭歌。涉雪搴紫芳，濯缨想清波。
此人不可见，此地君自过。为余谢风泉，其如幽意何。
