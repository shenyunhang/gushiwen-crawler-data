献中书潘舍人
唐代
李中
运叶半千数，天钟许国臣。鹏霄开羽翼，凤阙演丝纶。
顾问当清夜，从容向紫宸。立言成雅诰，正意叙彝伦。
朴素偕前哲，馨香越搢绅。褒辞光万代，优旨重千钧。
公退谁堪接，清闲道是邻。世间身属幻，物外意通津。
吊往兼春梦，文高赋复新。琴弹三峡水，屏画十洲春。
庭冷铺苔色，池寒浸月轮。竹风来枕簟，药气上衣巾。
茶谱传溪叟，棋经受羽人。清虚虽得趣，献替不妨陈。
杞梓呈才后，神仙入侍频。孤寒皆有赖，中外亦同忻。
有士曾多难，无门得望尘。忙忙罹险阻，往往耗精神。
寻果巢枝愿，终全负米身。遭逢敦孝治，蹇塞值通津。
最庆清朝禄，还沾白发亲。甘柔心既遂，虚薄报何因。
远宦联绵历，卑栖夙夜勤。良时空爱惜，末路每悲辛。
骨立驹犹病，颜凋女尚贫。而今谐顾遇，尺蠖愿求伸。
