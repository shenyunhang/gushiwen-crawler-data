将离澧浦置酒野屿奉怀沈正字昆弟三人联登高第
唐代
李群玉
春月三改兔，花枝成绿阴。年光东流水，浩叹伤羁心。
酌桂烟屿晚，鴂鸣江草深。良图一超忽，万恨空相寻。
上国刈翘楚，才微甘陆沉。无灯假贫女，有泪沾牛衾。
衡岳三麒麟，各振黄钟音。卿云被文彩，芳价摇词林。
夫子芸阁英，养鳞湘水浔。晴沙踏兰菊，隐几当青岑。
明月洞庭上，悠扬挂离襟。停觞一摇笔，聊寄生刍吟。
