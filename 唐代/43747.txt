杂兴六首
唐代
皎然
吾观谈天客，工言丧其精。万物资广庇，此中何有情。
若为昧颜跖，修短怨太清。高论让邹子，放词征屈生。
请从象外推，至论尤明明。
短龄役长世，扰扰悟不早。嫔女身后空，欢娱梦中好。
从教西陵树，千载伤怀抱。鹤驾何冥冥，鳌洲去浩浩。
柔颜感三花，凋发悲蔓草。月中伐桂人是谁，
翻使年年不衰老。
谁高齐公子，泣听雍门琴。死且何足伤，殊非达人心。
独高庭中鹤，意远贵氛埃。有时青冥游，顾我还下来。
白云琅玕色，一片生虚无。此物若无心，若何卷还舒。
疏散遂吾性，栖山更无机。寥寥高松下，独有闲云归。
精意不可道，冥然还掩扉。
