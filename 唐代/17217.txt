杂兴五首
唐代
权德舆
丛鬓愁眉时势新，初笄绝代北方人。
一颦一笑千金重，肯似成都夜失身。
乍听丝声似竹声，又疑丹穴九雏惊。
金波露洗净于昼，寂寞不堪深夜情。
琥珀尊开月映帘，调弦理曲指纤纤。
含羞敛态劝君住，更奏新声刮骨盐。
乳燕双飞莺乱啼，百花如绣照深闺。
新妆对镜知无比，微笑时时出瓠犀。
巫山云雨洛川神，珠襻香腰稳称身。
惆怅妆成君不见，含情起立问傍人。
