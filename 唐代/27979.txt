梁秀才以早春旅次大梁将归郊扉言怀兼别示…走笔依韵
唐代
杜牧
玉塞功犹阻，金门事已陈。世途皆扰扰，乡党尽循循。
客道难投足，家声易发身。松篁标节晚，兰蕙吐词春。
处困羞摇尾，怀忠壮犯鳞。宅临三楚水，衣带二京尘。
敛迹愁山鬼，遗形慕谷神。采芝先避贵，栽橘早防贫。
弦泛桐材响，杯澄糯醁醇。但寻陶令集，休献楚王珍。
林密闻风远，池平见月匀。藤龛红婀娜，苔磴绿嶙峋。
雪树交梁苑，冰河涨孟津。面邀文作友，心许德为邻。
旅馆将分被，婴儿共洒巾。渭阳连汉曲，京口接漳滨。
通塞时应定，荣枯理会均。儒流当自勉，妻族更谁亲。
照瞩三光政，生成四气仁。磻溪有心者，垂白肯湮沦。
