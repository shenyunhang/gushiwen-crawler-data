和韦承庆过义阳公主山池五首
唐代
杜审言
野兴城中发，朝英物外求。
情悬朱绂望，契动赤泉游。
海燕巢书阁，山鸡舞画楼。
雨余清晚夏，共坐北岩幽。
径转危峰逼，桥回缺岸妨。
玉泉移酒味，石髓换粳香。
绾雾青丝弱，牵风紫蔓长。
犹言宴乐少，别向後池塘。
携琴绕碧沙，摇笔弄青霞。
杜若幽庭草，芙蓉曲沼花。
宴游成野客，形胜得山家。
往往留仙步，登攀日易斜。
攒石当轩倚，悬泉度牖飞。
鹿麛冲妓席，鹤子曳童衣。
园果尝难遍，池莲摘未稀。
卷帘唯待月，应在醉中归。
赏玩期他日，高深爱此时。
池分八水背，峰作九山疑。
地静鱼偏逸，人闲鸟欲欺。
青溪留别兴，更与白云期。
