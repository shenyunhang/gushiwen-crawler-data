芍药歌（一本作王司马红芍药歌）
唐代
韩愈
丈人庭中开好花，更无凡木争春华。翠茎红蕊天力与，
此恩不属黄钟家。温馨熟美鲜香起，似笑无言习君子。
霜刀翦汝天女劳，何事低头学桃李。娇痴婢子无灵性，
竞挽春衫来此并。欲将双颊一睎红，绿窗磨遍青铜镜。
一尊春酒甘若饴，丈人此乐无人知。花前醉倒歌者谁，
楚狂小子韩退之。
