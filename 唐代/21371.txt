咏拙
唐代
白居易
所禀有巧拙，不可改者性。所赋有厚薄，不可移者命。
我性愚且蠢，我命薄且屯。问我何以知，所知良有因。
亦曾举两足，学人蹋红尘。从兹知性拙，不解转如轮。
亦曾奋六翮，高飞到青云。从兹知命薄，摧落不逡巡。
慕贵而厌贱，乐富而恶贫。同此天地间，我岂异于人。
性命苟如此，反则成苦辛。以此自安分，虽穷每欣欣。
葺茅为我庐，编蓬为我门。缝布作袍被，种谷充盘飧。
静读古人书，闲钓清渭滨。优哉复游哉，聊以终吾身。
