光穆皇后挽歌三首
唐代
徐铉
仙驭期难改，坤仪道自光。閟宫新表德，沙麓旧膺祥。
素帟尧门掩，凝笳毕陌长。东风惨陵树，无复见亲桑。
永乐留虚位，长陵启夕扉。返虞严吉仗，复土掩空衣。
功业投三母，光灵极四妃。唯应彤史在，不与露花晞。
隐隐阊门路，烟云晓更愁。空瞻金辂出，非是濯龙游。
德感人伦正，风行内职修。还随偶物化，同此思轩丘。
