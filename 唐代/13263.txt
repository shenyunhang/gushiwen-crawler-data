赠李十二白
唐代
崔宗之
凉风八九月，白露满空庭。耿耿意不畅，捎捎风叶声。
思见雄俊士，共话今古情。李侯忽来仪，把袂苦不早。
清论既抵掌，玄谈又绝倒。分明楚汉事，历历王霸道。
担囊无俗物，访古千里馀。袖有匕首剑，怀中茂陵书。
双眸光照人，词赋凌子虚。酌酒弦素琴，霜气正凝洁。
平生心中事，今日为君说。我家有别业，寄在嵩之阳。
明月出高岑，清谿澄素光。云散窗户静，风吹松桂香。
子若同斯游，千载不相忘。
