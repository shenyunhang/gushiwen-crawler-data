阌乡姜七少府设脍，戏赠长歌
唐代
杜甫
姜侯设脍当严冬，昨日今日皆天风。河冻未渔不易得，
凿冰恐侵河伯宫。饔人受鱼鲛人手，洗鱼磨刀鱼眼红。
无声细下飞碎雪，有骨已剁觜春葱。偏劝腹腴愧年少，
软炊香饭缘老翁。落砧何曾白纸湿，放箸未觉金盘空。
新欢便饱姜侯德，清觞异味情屡极。东归贪路自觉难，
欲别上马身无力。可怜为人好心事，于我见子真颜色。
不恨我衰子贵时，怅望且为今相忆。
