夏日闺怨
唐代
蔡瑰
桃径李蹊绝芳园，炎氛炽日满愁轩。枝上鸟惊朱槿落，
池中鱼戏绿蘋翻。君恋京师久留滞，妾怨高楼积年岁。
非关曾入楚王宫，直为相思腰转细。卧簟乘闲乍逐凉，
熏炉畏热懒焚香。雨沾柳叶如啼眼，露滴莲花似汗妆。
全由独自羞看影，艳是孤眠疑夜永。无情拂镜不成妆，
有时却扇还风静。近日书来道欲归，鸳鸯文锦字息机。
但恐愁容不相识，为教恒著别时衣。
