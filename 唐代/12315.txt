送夏侯侍郎
唐代
韩翃
元戎车右早飞声，御史府中新正名。翰墨已齐钟大理，
风流好继谢宣城。从军晓别龙骧幕，六骑先驱嘶近郭。
前路应留白玉台，行人辄美黄金络。使君下马爱瀛洲，
简贵将求物外游。听讼不闻乌布帐，迎宾暂著紫绨裘。
公庭日夕罗山翠，功遂心闲无一事。移书或问岛边人，
立仗时呼铃下吏。事业初传小夏侯，中年剑笏在西州。
浮云飞鸟两相忘，他日依依城上楼。
