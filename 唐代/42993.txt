壁上诗二首
唐代
丰干
余自来天台，凡经几万回。一身如云水，悠悠任去来。
逍遥绝无闹，忘机隆佛道。世途岐路心，众生多烦恼。
兀兀沈浪海，漂漂轮三界。可惜一灵物，无始被境埋。
电光瞥然起，生死纷尘埃。寒山特相访，拾得常往来。
论心话明月，太虚廓无碍。法界即无边，一法普遍该。
本来无一物，亦无尘可拂。若能了达此，不用坐兀兀。
