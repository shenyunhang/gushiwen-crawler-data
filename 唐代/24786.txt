寄荆娘写真
唐代
李涉
章华台南莎草齐，长河柳色连金堤。青楼曈曨曙光蚤，
梨花满巷莺新啼。章台玉颜年十六，小来能唱西梁曲。
教坊大使久知名，郢上词人歌不足。少年才子心相许，
夜夜高堂梦云雨。五铢香帔结同心，三寸红笺替传语。
缘池并戏双鸳鸯，田田翠叶红莲香。百年恩爱两相许，
一夕不见生愁肠。上清仙女征游伴，欲从湘灵住河汉。
只愁陵谷变人寰，空叹桑田归海岸。愿分精魄定形影，
永似银壶挂金井。召得丹青绝世工，写真与身真相同。
忽然相对两不语，疑是妆成来镜中。岂期人愿天不违，
云輧却驻从山归。画图封裹寄箱箧，洞房艳艳生光辉。
良人翻作东飞翼，却遣江头问消息。经年不得一封书，
翠幕云屏绕空壁。结客有少年，名总身姓江。
征帆三千里，前月发豫章。知我别时言，识我马上郎。
恨无羽翼飞，使我徒怨沧波长。开箧取画图，
寄我形影与客将。如今憔悴不相似，恐君重见生悲伤。
苍梧九疑在何处，斑斑竹泪连潇湘。
