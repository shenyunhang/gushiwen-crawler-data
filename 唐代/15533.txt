残莺百啭歌同王员外耿拾遗吉中孚李端游慈恩各赋一物
唐代
司空曙
残莺一何怨，百啭相寻续。始辨下将高，稍分长复促。
绵蛮巧状语，机节终如曲。野客赏应迟，幽僧闻讵足。
禅斋深树夏阴清，零落空馀三两声。金谷筝中传不似，
山阳笛里写难成。忆昨乱啼无远近，晴宫晓色偏相引。
送暖初随柳色来，辞芳暗逐花枝尽。歌残莺，歌残莺，
悠然万感生。谢脁羁怀方一听，何郎闲吟本多情。
乃知众鸟非俦比，暮噪晨鸣倦人耳。共爱奇音那可亲，
年年出谷待新春。此时断绝为君惜，明日玄蝉催发白。
