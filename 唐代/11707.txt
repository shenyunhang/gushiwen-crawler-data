送褚大落第东归
唐代
钱起
离琴弹苦调，美人惨向隅。顷来荷策干明主，
还复扁舟归五湖。汉家侧席明扬久，岂意遗贤在林薮。
玉堂金马隔青云，墨客儒生皆白首。昨梦芳洲采白蘋，
归期且喜故园春。稚子只思陶令至，文君不厌马卿贫。
剡中风月久相忆，池上旧游应再得。酒熟宁孤芳杜春，
诗成不枉青山色。念此那能不羡归，长杨谏猎事皆违。
他日东流一乘兴，知君为我扫荆扉。
