杂曲歌辞。出门行
唐代
元稹
兄弟同出门，同行不同志。凄凄分岐路，各各营所为。
兄上荆山巅，翻石辨虹气。弟沉沧海底，偷珠待龙睡。
出门不数年，同归亦同遂。俱用私所珍，升沉自兹异。
献珠龙王宫，值龙觅珠次。但喜复得珠，不求珠所自。
酬客双龙女，授客六龙辔。遣充行雨神，雨泽随客意。
雩夏钟鼓繁，禜秋玉帛积。彩色画廊庙，奴僮被珠翠。
骥騄千万双，鸳鸯七十二。言者禾稼枯，无人敢轻议。
其兄因献璞，再刖不履地。门户亲戚疏，匡床妻妾弃。
铭心有所待，视足无所愧。持璞自枕头，泪痕双血渍。
一朝龙醒寤，本问偷珠事。因知行雨偏，妻子五刑备。
仁兄捧尸哭，势友掉头讳。丧车黔首葬，吊客青蝇至。
楚有望气人，王前忽长跪。贺王得贵宝，不远王所莅。
求之果如言，剖则浮云腻。白珩无颜色，垂棘有瑕累。
在楚列地封，入赵连城贵。秦遣李斯书，书为传国瑞。
秦亡汉魏传，传者得神器。卞和名永永，与宝不相坠。
劝尔出门行，行难莫行易。易得还易失，难同亦难离。
善贾识贪廉，良田无稙稚。磨剑莫磨锥，磨锥成小利。
