闲居遣怀十首
唐代
姚合
身外无徭役，开门百事闲。倚松听唳鹤，策杖望秋山。
萍任连池绿，苔从匝地斑。料无车马客，何必扫柴关。
闲卧销长日，亲朋笑我疏。诗篇随分有，人事度年无。
情性僻难改，愁怀酒为除。谁能思此计，空备满床书。
白日逍遥过，看山复绕池。展书寻古事，翻卷改新诗。
赊酒风前酌，留僧竹里棋。同人笑相问，羡我足闲时。
好景时牵目，茅斋兴有馀。远山经雨后，庭树得秋初。
道侣怜栽药，高人笑养鱼。优游随本性，甘被弃慵疏。
永日厨烟绝，何曾暂废吟。闲时随思缉，小酒恣情斟。
看月嫌松密，垂纶爱水深。世间多少事，无事可关心。
一生能几日，愁恨也无端。遇酒酕醄饮，逢花烂熳看。
青云非失路，白发未相干。以此多携解，将心但自宽。
万事徒纷扰，难关枕上身。朗吟销白日，沈醉度青春。
演步怜山近，闲眠厌客频。市朝曾不到，长免满衣尘。
野性多疏惰，幽栖更称情。独行看影笑，闲坐弄琴声。
懒拜腰肢硬，慵趋礼乐生。业文随日遣，不是为求名。
生计甘寥落，高名愧自由。惯无身外事，不信世间愁。
好酒盈杯酌，闲诗任笔酬。凉风从入户，云水更宜秋。
拙直难和洽，从人笑掩关。不能行户外，宁解走尘间。
被酒长酣思，无愁可上颜。何言归去事，著处是青山。
