题牛相公归仁里宅新成小滩
唐代
白居易
平生见流水，见此转留连。况此朱门内，君家新引泉。
伊流决一带，洛石砌千拳。与君三伏月，满耳作潺湲。
深处碧磷磷，浅处清溅溅。碕岸束呜咽，沙汀散沦涟。
翻浪雪不尽，澄波空共鲜。两岸滟滪口，一泊潇湘天。
曾作天南客，漂流六七年。何山不倚杖，何水不停船。
巴峡声心里，松江色眼前。今朝小滩上，能不思悠然。
