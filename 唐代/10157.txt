东平留赠狄司马（曾与田安西充判官）
唐代
高适
古人无宿诺，兹道以为难。万里赴知己，一言诚可叹。
马蹄经月窟，剑术指楼兰。地出北庭尽，城临西海寒。
森然瞻武库，则是弄儒翰。入幕绾银绶，乘轺兼铁冠。
练兵日精锐，杀敌无遗残。献捷见天子，论功俘可汗。
激昂丹墀下，顾盼青云端。谁谓纵横策，翻为权势干。
将军既坎壈，使者亦辛酸。耿介挹三事，羁离从一官。
知君不得意，他日会鹏抟。
