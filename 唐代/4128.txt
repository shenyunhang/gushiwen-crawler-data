鸳鸯篇
唐代
陈子昂
飞飞鸳鸯鸟，举翼相蔽亏。俱来绿潭里，共向白云涯。
音容相眷恋，羽翮两逶迤。蘋萍戏春渚，霜霰绕寒池。
浦沙连岸净，汀树拂潭垂。年年此游玩，岁岁来追随。
凤凰起丹穴，独向梧桐枝。鸿雁来紫塞，空忆稻粱肥。
乌啼倦依托，鹤鸣伤别离。岂若此双禽，飞翻不异林。
刷尾青江浦，交颈紫山岑。文章负奇色，和鸣多好音。
闻有鸳鸯绮，复有鸳鸯衾。持为美人赠，勖此故交心。
