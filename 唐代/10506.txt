戏题画山水图歌（一本题下有王宰二字。宰，蜀人）
唐代
杜甫
十日画一水，五日画一石。能事不受相促迫，
王宰始肯留真迹。壮哉昆仑方壶图，挂君高堂之素壁。
巴陵洞庭日本东，赤岸水与银河通，中有云气随飞龙。
舟人渔子入浦溆，山木尽亚洪涛风。尤工远势古莫比，
咫尺应须论万里。焉得并州快剪刀，翦取吴松半江水。
