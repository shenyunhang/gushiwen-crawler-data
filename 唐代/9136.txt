五弦行
唐代
韦应物
美人为我弹五弦，尘埃忽静心悄然。古刀幽磬初相触，
千珠贯断落寒玉。中曲又不喧，徘徊夜长月当轩。
如伴风流萦艳雪，更逐落花飘御园。独凤寥寥有时隐，
碧霄来下听还近。燕姬有恨楚客愁，言之不尽声能尽。
末曲感我情，解幽释结和乐生。壮士有仇未得报，
拔剑欲去愤已平，夜寒酒多愁遽明。
