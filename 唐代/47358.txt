更漏子
唐代
孙光宪
听寒更，闻远雁，半夜萧娘深院。扃绣户，下珠帘，
满庭喷玉蟾¤
人语静，香闺冷，红幕半垂清影。云雨态，蕙兰心，
此情江海深。
今夜期，来日别，相对只堪愁绝。偎粉面，撚瑶簪，
无言泪满襟¤
银箭落，霜华薄，墙外晓鸡咿喔。听付属，恶情悰，
断肠西复东。
烛荧煌，香旖旎，闲放一堆鸳被。慵就寝，独无憀，
相思魂欲销¤
不会得，这心力，判了依前还忆。空自怨，奈伊何，
别来情更多。
掌中珠，心上气，爱惜岂将容易。花下月，枕前人，
此生谁更亲¤
交颈语，合欢身，便同比目金鳞。连绣枕，卧红茵，
霜天似暖春。
对秋深，离恨苦，数夜满庭风雨。凝想坐，敛愁眉，
孤心似有违¤
红窗静，画帘垂，魂消地角天涯。和泪听，断肠窥，
漏移灯暗时。
求君心，风韵别，浑似一团烟月。歌皓齿，舞红筹，
花时醉上楼¤
能婉媚，解娇羞，王孙忍不攀留。惟我恨，未绸缪，
相思魂梦愁。
