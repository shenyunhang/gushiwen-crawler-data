卧病寓居龙兴观枉冯十七著作书知罢…寄冯生并赠乔尊师
唐代
卢纶
乞假依山宅，蹉跎属岁周。弱荑轻采拾，钝质称归休。
潘岳衰将至，刘桢病未瘳。步迟乘羽客，起晏滞书邮。
幸以编方验，终贻骨肉忧。灼龟炉气冷，曝药树阴稠。
语命心堪醉，伤离梦亦愁。荤膻居已绝，鸾鹤见无由。
世累如尘积，年光剧水流。蹑云知有路，济海岂无舟。
倚玉翻成难，投砖敢望酬。卑栖君就禄，羸惫我逢秋。
腐叶填荒辙，阴萤出古沟。依然在遐想，愿子励风猷。
