送区弘南归
唐代
韩愈
穆昔南征军不归，虫沙猿鹤伏以飞。汹汹洞庭莽翠微，
九疑镵天荒是非。野有象犀水贝玑，分散百宝人士稀。
我迁于南日周围，来见者众莫依俙.爰有区子荧荧晖，
观以彝训或从违。我念前人譬葑菲，落以斧引以纆徽。
虽有不逮驱騑騑，或采于薄渔于矶。服役不辱言不讥，
从我荆州来京畿。离其母妻绝因依，嗟我道不能自肥。
子虽勤苦终何希，王都观阙双巍巍。腾蹋众骏事鞍鞿，
佩服上色紫与绯。独子之节可嗟唏，母附书至妻寄衣。
开书拆衣泪痕晞，虽不敕还情庶几。朝暮盘羞恻庭闱，
幽房无人感伊威。人生此难馀可祈，子去矣时若发机。
蜃沉海底气升霏，彩雉野伏朝扇翚。处子窈窕王所妃，
苟有令德隐不腓。况今天子铺德威，蔽能者诛荐受禨.
出送抚背我涕挥，行行正直慎脂韦。业成志树来颀颀，
我当为子言天扉。
