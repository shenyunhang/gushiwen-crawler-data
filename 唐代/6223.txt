贻阎处士防卜居终南
唐代
储光羲
春风摇杂树，言别还江汜。坚冰生绿潭，又客三千里。
兆梦唯颜色，悬情乃文史。涤耳贵清言，披欢迟玉趾。
秦城疑旧庐，伫立问焉如。稚子跪而说，还山将隐居。
竹林既深远，松宇复清虚。迹迥事多逸，心安趣有馀。
石门动高韵，草堂新著书。鶱飞久超绝，蹇足空踌躇。
犹有昔时意，望君当照车。驱车当六国，何以须潜默。
圣主常征贤，群公每举德。此时方独往，身志将何欲。
愿谢山中人，回车首归躅。
