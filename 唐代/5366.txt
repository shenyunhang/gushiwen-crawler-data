赋戚夫人楚舞歌
唐代
李昂2
定陶城中是妾家，妾年二八颜如花。闺中歌舞未终曲，
天下死人如乱麻。汉王此地因征战，未出帘栊人已荐。
风花菡萏落辕门，云雨裴回入行殿。日夕悠悠非旧乡，
飘飘处处逐君王。闺门向里通归梦，银烛迎来在战场。
相从顾恩不雇己，何异浮萍寄深水。逐战曾迷只轮下，
随君几陷重围里。此时平楚复平齐，咸阳宫阙到关西。
珠帘夕殿闻钟磬，白日秋天忆鼓鼙。君王纵恣翻成误，
吕后由来有深妒。不奈君王容鬓衰，相存相顾能几时。
黄泉白骨不可报，雀钗翠羽从此辞。君楚歌兮妾楚舞，
脉脉相看两心苦。曲未终兮袂更扬，君流涕兮妾断肠。
已见储君归惠帝，徒留爱子付周昌。
