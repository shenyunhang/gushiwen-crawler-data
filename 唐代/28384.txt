送卢先辈自衡岳赴复州嘉礼二首
唐代
许浑
名振金闺步玉京，暂留沧海见高情。众花尽处松千尺，
群鸟喧时鹤一声。朱阁簟凉疏雨过，碧溪船动早潮生。
离心不异西江水，直送征帆万里行。
湘南诗客海中行，鹏翅垂云不自矜。秋水静磨金镜土，
夜风寒结玉壶冰。万重岭峤辞衡岳，千里山陂问竟陵。
醉倚西楼人已远，柳溪无浪月澄澄。
