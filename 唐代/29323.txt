烧香曲
唐代
李商隐
钿云蟠蟠牙比鱼，孔雀翅尾蛟龙须。漳宫旧样博山炉，
楚娇捧笑开芙蕖。八蚕茧绵小分炷，兽焰微红隔云母。
白天月泽寒未冰，金虎含秋向东吐。玉佩呵光铜照昏，
帘波日暮冲斜门。西来欲上茂陵树，柏梁已失栽桃魂。
露庭月井大红气，轻衫薄细当君意。蜀殿琼人伴夜深，
金銮不问残灯事。何当巧吹君怀度，襟灰为土填清露。
