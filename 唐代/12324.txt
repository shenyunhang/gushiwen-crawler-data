送万巨
唐代
韩翃
汉相见王陵，扬州事张禹。风帆木兰楫，水国莲花府。
百丈清江十月天，寒城鼓角晓钟前。金炉促膝诸曹吏，
玉管繁华美少年。有时过向长干地，远对湖光近山翠。
好逢南苑看人归，也向西池留客醉。高柳垂烟橘带霜，
朝游石渚暮横塘。红笺色夺风流座，白苎词倾翰墨场。
夫子前年入朝后，高名籍籍时贤口。共怜诗兴转清新，
继远家声在此身。屈指待为青琐客，回头莫羡白亭人。
