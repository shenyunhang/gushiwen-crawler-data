塞下曲四首
唐代
常建
玉帛朝回望帝乡，乌孙归去不称王。
天涯静处无征战，兵气销为日月光。
北海阴风动地来，明君祠上望龙堆。
髑髅皆是长城卒，日暮沙场飞作灰。
龙斗雌雄势已分，山崩鬼哭恨将军。
黄河直北千馀里，冤气苍茫成黑云。
因嫁单于怨在边，蛾眉万古葬胡天。
汉家此去三千里，青冢常无草木烟。
