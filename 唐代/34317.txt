力疾山下吴村看杏花十九首
唐代
司空图
春来渐觉一川明，马上繁花作阵迎。
掉臂只将诗酒敌，不劳金鼓助横行。
阊阖曾排捧御炉，犹看晓月认金铺。
羸形不画凌烟阁，只为微才激壮图。
镜留雪鬓暖消无，春到梨花日又晡。
移取扶桑阶下种，年年看长碍金乌。
折来未尽不须休，年少争来莫与留。
更愿狂风知我意，一时吹向海西头。
才情百巧斗风光，却笑雕花刻叶忙。
熨帖新巾来与裹，犹看腾踏少年场。
浮世荣枯总不知，且忧花阵被风欺。
侬家自有麒麟阁，第一功名只赏诗。
白衫裁袖本教宽，朱紫由来亦一般。
王老小儿吹笛看，我侬试舞尔侬看。
单床薄被又羁栖，待到花开亦甚迷。
若道折多还有罪，只应莺啭是金鸡。
近来桃李半烧枯，归卧乡园只老夫。
莫算明年人在否，不知花得更开无。
汉王何事损精神，花满深宫不见春。
秾艳三千临粉镜，独悲掩面李夫人。
能艳能芳自一家，胜鸾胜凤胜烟霞。
客来须共醒醒看，碾尽明昌几角茶。
造化无端欲自神，裁红剪翠为新春。
不如分减闲心力，更助英豪济活人。
徘徊自劝莫沾缨，分付年年谷口莺。
却赖无情容易别，有情早个不胜情。
闲步偏宜舞袖迎，春光何事独无情。
垂杨合是诗家物，只爱敷溪道北生。
亦知王大是昌龄，杜二其如律韵清。
还有酸寒堪笑处，拟夸朱绂更峥嵘。
潘郎爱说是诗家，枉占河阳一县花。
千载几人搜警句，补方金字爱晴霞。
行乐溪边步转迟，出山渐减探花期。
去年四度今三度，恐到凭人折去时。
此身衰病转堪嗟，长忍春寒独惜花。
更恨新诗无纸写，蜀笺堆积是谁家。
昨日黄昏始看回，梦中相约又衔杯。
起来闻道风飘却，犹拟教人扫取来。
