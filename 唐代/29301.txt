五言述德抒情诗一首四十韵献上杜七兄仆射相公（杜悰）
唐代
李商隐
帝作黄金阙，仙开白玉京。有人扶太极，惟岳降元精。
耿贾官勋大，荀陈地望清。旂常悬祖德，甲令著嘉声。
经出宣尼壁，书留晏子楹。武乡传阵法，践土主文盟。
自昔流王泽，由来仗国桢。九河分合沓，一柱忽峥嵘。
得主劳三顾，惊人肯再鸣。碧虚天共转，黄道日同行。
后饮曹参酒，先和傅说羹。即时贤路辟，此夜泰阶平。
愿保无疆福，将图不朽名。率身期济世，叩额虑兴兵。
感念殽尸露，咨嗟赵卒坑。傥令安隐忍，何以赞贞明。
恶草虽当路，寒松实挺生。人言真可畏，公意本无争。
故事留台阁，前驱且旆旌。芙蓉王俭府，杨柳亚夫营。
清啸频疏俗，高谈屡析酲。过庭多令子，乞墅有名甥。
南诏应闻命，西山莫敢惊。寄辞收的博，端坐扫欃枪。
雅宴初无倦，长歌底有情。槛危春水暖，楼迥雪峰晴。
移席牵缃蔓，回桡扑绛英。谁知杜武库，只见谢宣城。
有客趋高义，于今滞下卿。登门惭后至，置驿恐虚迎。
自是依刘表，安能比老彭。雕龙心已切，画虎意何成。
岂有曾黔突，徒劳不倚衡。乘时乖巧宦，占象合艰贞。
废忘淹中学，迟回谷口耕。悼伤潘岳重，树立马迁轻。
陇鸟悲丹觜，湘兰怨紫茎。归期过旧岁，旅梦绕残更。
弱植叨华族，衰门倚外兄。欲陈劳者曲，未唱泪先横。
