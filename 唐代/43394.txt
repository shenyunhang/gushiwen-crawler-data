奉和颜使君真卿与陆处士羽登妙喜寺三癸亭
唐代
皎然
秋意西山多，列岑萦左次。缮亭历三癸，疏趾邻什寺。
元化隐灵踪，始君启高诔。诛榛养翘楚，鞭草理芳穗。
俯砌披水容，逼天扫峰翠。境新耳目换，物远风烟异。
倚石忘世情，援云得真意。嘉林幸勿剪，禅侣欣可庇。
卫法大臣过，佐游群英萃。龙池护清澈，虎节到深邃。
徒想嵊顶期，于今没遗记。
