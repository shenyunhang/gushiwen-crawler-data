将游罗浮登广陵楞伽台别羽客
唐代
李群玉
清远登高台，晃朗纵览历。濯泉唤仙风，于此荡灵魄。
冷光邀远目，百里见海色。送云归蓬壶，望鹤灭秋碧。
波澜收日气，天自回澄寂。百越落掌中，十洲点空白。
身居飞鸟上，口咏玄元籍。飘如出尘笼，想望吹箫客。
冥冥人间世，歌笑不足惜。朅来罗浮巅，披云炼琼液。
谢公云岑兴，可以蹑高迹。吾将抱瑶琴，绝境纵所适。
