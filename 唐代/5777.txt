田园乐七首（一作辋川六言，第六首一作皇甫曾诗）
唐代
王维
厌见千门万户，经过北里南邻。
官府鸣珂有底，崆峒散发何人。
再见封侯万户，立谈赐璧一双。
讵胜耦耕南亩，何如高卧东窗。
采菱渡头风急，策杖林西日斜。
杏树坛边渔父，桃花源里人家。
萋萋春草秋绿，落落长松夏寒。
牛羊自归村巷，童稚不识衣冠。
山下孤烟远村，天边独树高原。
一瓢颜回陋巷，五柳先生对门。
桃红复含宿雨，柳绿更带朝烟。
花落家童未扫，莺啼山客犹眠。
酌酒会临泉水，抱琴好倚长松。
南园露葵朝折，东谷黄粱夜舂。
