赠吕洞宾
唐代
钟离权
知君幸有英灵骨，所以教君心恍惚。含元殿上水晶宫，
分明指出神仙窟。大丈夫，遇真诀，须要执持心猛烈。
五行匹配自刀圭，执取龟蛇颠倒诀。三尸神，须打彻，
进退天机明六甲。知此三要万神归，来驾火龙离九阙。
九九道至成真日，三界四府朝元节。气翱翔兮神烜赫，
蓬莱便是吾家宅。群仙会饮天乐喧，双童引入升玄客。
道心不退故传君，立誓约言亲洒血。逢人兮莫乱说，
遇友兮不须诀。莫怪频发此言辞，轻慢必有阴司折。
执手相别意如何，今日为君重作歌。说尽千般玄妙理，
未必君心信也么。子后分明说与汝，保惜吾言上大罗。
