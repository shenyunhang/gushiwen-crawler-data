寄永平友人
唐代
牟融
故人千里隔天涯，几度临风动远思。贾谊上书曾伏阙，
仲舒陈策欲匡时。高风落落谁同调，往事悠悠我独悲。
何日归来话畴昔，一樽重叙旧襟期。
朔风猎猎惨寒沙，关月寥寥咽暮笳。放逐一心终去国，
驱驰千里未还家。青蝇点玉原非病，沧海遗珠世所嗟。
直道未容淹屈久，暂劳踪迹寄天涯。
