登楼歌
唐代
王维
聊上君兮高楼，飞甍鳞次兮在下。俯十二兮通衢，
绿槐参差兮车马。却瞻兮龙首，前眺兮宜春。
王畿郁兮千里，山河壮兮咸秦。舍人下兮青宫，
据胡床兮书空。执戟疲于下位，老夫好隐兮墙东。
亦幸有张伯英草圣兮龙腾虬跃，摆长云兮捩回风。
琥珀酒兮雕胡饭，君不御兮日将晚。秋风兮吹衣，
夕鸟兮争返。孤砧发兮东城，林薄暮兮蝉声远。
时不可兮再得，君何为兮偃蹇。
