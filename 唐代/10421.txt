送率府程录事还乡
唐代
杜甫
鄙夫行衰谢，抱病昏妄集。常时往还人，记一不识十。 
程侯晚相遇，与语才杰立。熏然耳目开，颇觉聪明入。 
千载得鲍叔，末契有所及。意钟老柏青，义动修蛇蛰。 
若人可数见，慰我垂白泣。告别无淹晷，百忧复相袭。 
内愧突不黔，庶羞以赒给。素丝挈长鱼，碧酒随玉粒。 
途穷见交态，世梗悲路涩。东风吹春冰，泱莽后土湿。 
念君惜羽翮，既饱更思戢。莫作翻云鹘，闻呼向禽急。
