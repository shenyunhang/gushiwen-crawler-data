七月三日亭午已后较热退晚加小凉稳睡…呈元二十一曹长
唐代
杜甫
今兹商用事，馀热亦已末。衰年旅炎方，生意从此活。
亭午减汗流，北邻耐人聒。晚风爽乌匼，筋力苏摧折。
闭目逾十旬，大江不止渴。退藏恨雨师，健步闻旱魃。
园蔬抱金玉，无以供采掇。密云虽聚散，徂暑终衰歇。
前圣慎焚巫，武王亲救暍。阴阳相主客，时序递回斡。
洒落唯清秋，昏霾一空阔。萧萧紫塞雁，南向欲行列。
欻思红颜日，霜露冻阶闼。胡马挟雕弓，鸣弦不虚发。
长鈚逐狡兔，突羽当满月。惆怅白头吟，萧条游侠窟。
临轩望山阁，缥缈安可越。高人炼丹砂，未念将朽骨。
少壮迹颇疏，欢乐曾倏忽。杖藜风尘际，老丑难翦拂。
吾子得神仙，本是池中物。贱夫美一睡，烦促婴词笔。
