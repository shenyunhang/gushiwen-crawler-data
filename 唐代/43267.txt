寄题庐山二林寺
唐代
无可
庐岳东南秀，香花惠远踪。名齐松岭峻，气比沃州浓。
积岫连何处，幽崖越几重。双流湓隐隐，九派棹憧憧。
山限东西寺，林交旦暮钟。半天倾瀑溜，数郡见炉峰。
岩并金绳道，潭分玉像容。江微匡俗路，日杲晋朝松。
棕径新苞拆，梅篱故叶壅。岚光生叠砌，霞焰发高墉。
窗籁虚闻狖，庭烟黑过龙。定僧仙峤起，逋客虎溪逢。
濩落垂杨户，荒凉种杏封。塔留红舍利，池吐白芙蓉。
画壁披云见，禅衣对鹤缝。喧经泉滴沥，没履草丰茸。
翠窦欹攀乳，苔桥侧杖筇。探奇盈梦想，搜峭涤心胸。
冥奥终难尽，登临惜未从。上方薇蕨满，归去养乖慵。
