寄罗浮山道者二首
唐代
黄滔
天际双山压海濆，天漫绝顶海漫根。时闻雷雨惊樵客，
长有龙蛇护洞门。泉石暮含朱槿昼，烟霞冬闭木绵温。
林间学道如容我，今便辞他宠辱喧。
有人曾见洞中仙，才到人间便越年。金鼎药成龙入海，
玉函书发鹤归天。楼开石脉千寻直，山拆鳌鳞一半膻。
谁到月明朝礼处，翠岩深锁荔枝烟。
