经江宁览旧迹至玄武湖
唐代
张九龄
南国更数世，北湖方十洲。天清华林苑，日晏景阳楼。
果下回仙骑，津傍驻彩斿。凫鹥喧凤管，荷芰斗龙舟。
七子陪诗赋，千人和棹讴。应言在镐乐，不让横汾秋。
风俗因纾慢，江山成易由。驹王信不武，孙叔是无谋。
佳气日将歇，霸功谁与修。桑田东海变，麋鹿姑苏游。
否运争三国，康时劣九州。山虽幕府在，馆岂豫章留。
水淀还相阅，菱歌亦故遒。雄图不足问，唯想事风流。
