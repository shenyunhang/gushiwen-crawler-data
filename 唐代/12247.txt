说洄溪招退者（在州南江华县）
唐代
元结
长松亭亭满四山，山间乳窦流清泉。洄溪正在此山里，
乳水松膏常灌田。松膏乳水田肥良，稻苗如蒲米粒长。
糜色如珈玉液酒，酒熟犹闻松节香。溪边老翁年几许，
长男头白孙嫁女。问言只食松田米，无药无方向人语。
浯溪石下多泉源，盛暑大寒冬大温。屠苏宜在水中石，
洄溪一曲自当门。吾今欲作洄溪翁，谁能住我舍西东。
勿惮山深与地僻，罗浮尚有葛仙翁。
