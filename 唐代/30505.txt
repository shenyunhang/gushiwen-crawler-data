华岳
唐代
薛能
簇簇复亭亭，三峰卓杳冥。每思穷本末，应合记图经。
发地连宫观，冲天接井星。河微临巨势，秦重载奇形。
太古朝群后，中央擘巨灵。邻州犹映槛，几县恰当庭。
鹤毳坛风乱，龙漦洞水腥。望遥通北极，上彻见东溟。
客玩晴难偶，农祈雨必零。度关无暑气，过路得愁醒。
羽客时应见，霜猿夜可听。顶悬飞瀑峻，崦合白云青。
混石猜良玉，寻苗得茯苓。从官知侧近，悉俸致岩扃。
