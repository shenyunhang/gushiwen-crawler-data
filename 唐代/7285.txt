山中逢道士云公
唐代
孟浩然
春馀草木繁，耕种满田园。酌酒聊自劝，农夫安与言。
忽闻荆山子，时出桃花源。采樵过北谷，卖药来西村。
村烟日云夕，榛路有归客。杖策前相逢，依然是畴昔。
邂逅欢觏止，殷勤叙离隔。谓予搏扶桑，轻举振六翮。
奈何偶昌运，独见遗草泽。既笑接舆狂，仍怜孔丘厄。
物情趋势利，吾道贵闲寂。偃息西山下，门庭罕人迹。
何时还清溪，从尔炼丹液。
