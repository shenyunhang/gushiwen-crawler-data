别赵子（赵子名德，潮州人）
唐代
韩愈
我迁于揭阳，君先揭阳居。揭阳去京华，其里万有馀。
不谓小郭中，有子可与娱。心平而行高，两通诗与书。
婆娑海水南，簸弄明月珠。及我迁宜春，意欲携以俱。
摆头笑且言，我岂不足欤。又奚为于北，往来以纷如。
海中诸山中，幽子颇不无。相期风涛观，已久不可渝。
又尝疑龙虾，果谁雄牙须。蚌蠃鱼鳖虫，瞿瞿以狙狙。
识一已忘十，大同细自殊。欲一穷究之，时岁屡谢除。
今子南且北，岂非亦有图。人心未尝同，不可一理区。
宜各从所务，未用相贤愚。
