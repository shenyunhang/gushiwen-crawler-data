明河篇
唐代
宋之问
八月凉风天气晶，万里无云河汉明。昏见南楼清且浅，
晓落西山纵复横。洛阳城阙天中起，长河夜夜千门里。
复道连甍共蔽亏，画堂琼户特相宜。云母帐前初泛滥，
水精帘外转逶迤。倬彼昭回如练白，复出东城接南陌。
南陌征人去不归，谁家今夜捣寒衣。鸳鸯机上疏萤度，
乌鹊桥边一雁飞。雁飞萤度愁难歇，坐见明河渐微没。
已能舒卷任浮云，不惜光辉让流月。明河可望不可亲，
愿得乘槎一问津。更将织女支机石，还访成都卖卜人。
