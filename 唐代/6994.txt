送裴四判官赴河西军试
唐代
刘长卿
吏道岂易惬，如君谁与俦。逢时将骋骥，临事无全牛。
鲍叔幸相知，田苏颇同游。英资挺孤秀，清论含古流。
出塞佐持简，辞家拥鸣驺。宪台贵公举，幕府资良筹。
武士伫明试，皇华难久留。阳关望天尽，洮水令人愁。
万里看一鸟，旷然烟霞收。晚花对古戍，春雪含边州。
道路难暂隔，音尘那可求。他时相望处，明月西南楼。
