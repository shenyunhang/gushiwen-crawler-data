酬岑勋见寻就元丹丘对酒相待，以诗见招
唐代
李白
黄鹤东南来，寄书写心曲。倚松开其缄，忆我肠断续。
不以千里遥，命驾来相招。中逢元丹丘，登岭宴碧霄。
对酒忽思我，长啸临清飙。蹇予未相知，茫茫绿云垂。
俄然素书及，解此长渴饥。策马望山月，途穷造阶墀。
喜兹一会面，若睹琼树枝。忆君我远来，我欢方速至。
开颜酌美酒，乐极忽成醉。我情既不浅，君意方亦深。
相知两相得，一顾轻千金。且向山客笑，与君论素心。
