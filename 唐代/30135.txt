随州献李侍御二首
唐代
姚鹄
彩笔曾专造化权，道尊翻向宦途闲。端居有地唯栽药，
静坐无时不忆山。德望旧悬霄汉外，政声新溢路岐间。
众知圣主搜贤相，朝夕欲征黄霸还。
再刖未甘何处说，但垂双泪出咸秦。风尘匹马来千里，
蓬梗全家望一身。旧隐每怀空竟夕，愁眉不展几经春。
今朝傥降非常顾，倒屐宁惟有古人。
