和郑愚赠汝阳王孙家筝妓二十韵
唐代
李商隐
冰雾怨何穷，秦丝娇未已。寒空烟霞高，白日一万里。
碧嶂愁不行，浓翠遥相倚。茜袖捧琼姿，皎日丹霞起。
孤猿耿幽寂，西风吹白芷。回首苍梧深，女萝闭山鬼。
荒郊白鳞断，别浦晴霞委。长彴压河心，白道连地尾。
秦人昔富家，绿窗闻妙旨。鸿惊雁背飞，象床殊故里。
因令五十丝，中道分宫徵。斗粟配新声，娣侄徒纤指。
风流大堤上，怅望白门里。蠹粉实雌弦，灯光冷如水。
羌管促蛮柱，从醉吴宫耳。满内不扫眉，君王对西子。
初花惨朝露，冷臂凄愁髓。一曲送连钱，远别长于死。
玉砌衔红兰，妆窗结碧绮。九门十二关，清晨禁桃李。
