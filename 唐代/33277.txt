太湖诗。雨中游包山精舍
唐代
皮日休
松门亘五里，彩碧高下绚。幽人共跻攀，胜事颇清便。
翣翣林上雨，隐隐湖中电。薜带轻束腰，荷笠低遮面。
湿屦黏烟雾，穿衣落霜霰。笑次度岩壑，困中遇台殿。
老僧三四人，梵字十数卷。施稀无夏屋，境僻乏朝膳。
散发抵泉流，支颐数云片。坐石忽忘起，扪萝不知倦。
异蝶时似锦，幽禽或如钿。篥簩还戛刃，栟榈自摇扇。
俗态既斗薮，野情空眷恋。道人摘芝菌，为予备午馔。
渴兴石榴羹，饥惬胡麻饭。如何事于役，兹游急于传。
却将尘土衣，一任瀑丝溅。
