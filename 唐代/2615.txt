奉和太子纳妃太平公主出降三首
唐代
裴守真
瑜珮升青殿，秾华降紫微。还如桃李发，更似凤凰飞。
金屋真离象，瑶台起婺徽。彩缨纷碧坐，缋羽泛褕衣。
云路移彤辇，天津转明镜。仙珠照乘归，宝月重轮映。
望园嘉宴洽，主第欢娱盛。丝竹扬帝熏，簪裾奉宸庆。
丛云霭晓光，湛露晞朝阳。天文天景丽，睿藻睿词芳。
玉庭散秋色，银宫生夕凉。太平超邃古，万寿乐无疆。
