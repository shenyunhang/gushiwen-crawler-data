邺中赠王大（一作邺中王大劝入高凤石门山幽居）
唐代
李白
一身竟无托，远与孤蓬征。千里失所依，复将落叶并。
中途偶良朋，问我将何行。欲献济时策，此心谁见明。
君王制六合，海塞无交兵。壮士伏草间，沉忧乱纵横。
飘飘不得意，昨发南都城。紫燕枥下嘶，青萍匣中鸣。
投躯寄天下，长啸寻豪英。耻学琅琊人，龙蟠事躬耕。
富贵吾自取，建功及春荣。我愿执尔手，尔方达我情。
相知同一己，岂惟弟与兄。抱子弄白云，琴歌发清声。
临别意难尽，各希存令名。
