遣春三首
唐代
元稹
杨公三不惑，我惑两般全。逢酒判身病，拈花尽意怜。
水生低岸没，梅蹙小珠连。千万红颜辈，须惊又一年。
柳眼开浑尽，梅心动已阑。风光好时少，杯酒病中难。
学问慵都废，声名老更判。唯馀看花伴，未免忆长安。
失却游花伴，因风浪引将。柳堤遥认马，梅径误寻香。
晚景行看谢，春心渐欲狂。园林都不到，何处枉风光。
