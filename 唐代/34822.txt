兵后寻边三首
唐代
李山甫
千里烟沙尽日昏，战馀烧罢闭重门。新成剑戟皆农器，
旧著衣裳尽血痕。卷地朔风吹白骨，柱天青气泣幽魂。
自怜长策无人问，羞戴儒冠傍塞垣。
旗头指处见黄埃，万马横驰鹘翅回。剑戟远腥凝血在，
山河先暗阵云来。角声恶杀悲于哭，鼓势争强怒若雷。
日暮却登寒垒望，饱鸱清啸伏尸堆。
风怒边沙迸铁衣，胡儿胡马正骄肥。将军对阵谁教入，
战士辞营不道归。新血溅红黏蔓草，旧骸堆白映寒晖。
胸中纵有销兵术，欲向何门说是非。
