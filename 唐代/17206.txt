杂言和常州李员外副使春日戏题十首
唐代
权德舆
随风柳絮轻，映日杏花明。无奈花深处，流莺三数声。
兰桡画舸转花塘，水映风摇路渐香。
任兴不知行近远，更怜微月照鸣榔。
檐前晓色惊双燕，户外春风舞百花。
粉署可怜闲对此，唯令碧玉泛流霞。
枕上觉，窗外晓。怯朝光，惊曙鸟。花坠露，满芳沼。
柳如丝，风袅袅。佳期远，相见少。试一望，魂杳渺。
闲庭无事，独步春辉。韶光满目，落蕊盈衣。芳树交柯，
文禽并飞。婉彼君子，怅然有违。对酒不饮，横琴不挥。
不挥者何，知音诚稀。
江春好游衍，处处芳菲积。彩舫入花津，香车依柳陌。
绿杨烟袅袅，红蕊莺寂寂。如何愁思人，独与风光隔。
曙月渐到窗前，移尊更就芳筵。轻吹乍摇兰烛，
春光暗入花钿。丝竹偏宜静夜，绮罗共占韶年。
不遣通宵尽醉，定知辜负风烟。
露洗百花新，帘开月照人。绿窗销暗烛，兰径扫清尘。
双燕频惊梦，三桃竞报春。相思寂不语，珠泪洒红巾。
雨歇风轻一院香，红芳绿草接东墙。
春衣试出当轩立，定被邻家暗断肠。
春风半，春光遍。柳如丝，花似霰。归心劳梦寐，
远目伤游眄。可惜长安无限春，年年空向江南见。
