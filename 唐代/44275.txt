湖头别墅三首
唐代
贯休
梨栗鸟啾啾，高歌若自由。人谁知此意，旧业在湖头。
饥鼠掀菱壳，新蝉避栗皱。不知江海上，戈甲几时休。
桑柘参桐竹，阴阴一径苔。更无他事出，只有衲僧来。
堑蚁争生食，窗经卷烧灰。可怜门外路，日日起尘埃。
南北如仙境，东西似画图。园飞青啄木，檐挂白蜘蛛。
邻叟教修废，牛童与纳租。寄言来往客，不用问荣枯。
