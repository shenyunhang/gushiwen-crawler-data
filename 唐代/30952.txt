将之吴越留别坐中文酒诸侣
唐代
李群玉
秋色满水国，江湖兴萧然。氛埃敛八极，万里净澄鲜。
涔浦纵孤棹，吴门渺三千。回随衡阳雁，南入洞庭天。
早闻陆士龙，矫掌跨山川。非思鲈鱼脍，且弄五湖船。
暝泊远浦霞，晓饭芦洲烟。风流访王谢，佳境恣洄沿。
霜剪别岸柳，香枯北池莲。岁华坐摇落，寂寂感流年。
明朝即漂萍，离憾无由宣。相思空江上，何处金波圆。
