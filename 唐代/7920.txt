访道安陵遇盖还为余造真箓，临别留赠
唐代
李白
清水见白石，仙人识青童。安陵盖夫子，十岁与天通。
悬河与微言，谈论安可穷。能令二千石，抚背惊神聪。
挥毫赠新诗，高价掩山东。至今平原客，感激慕清风。
学道北海仙，传书蕊珠宫。丹田了玉阙，白日思云空。
为我草真箓，天人惭妙工。七元洞豁落，八角辉星虹。
三灾荡璇玑，蛟龙翼微躬。举手谢天地，虚无齐始终。
黄金满高堂，答荷难克充。下笑世上士，沉魂北罗酆。
昔日万乘坟，今成一科蓬。赠言若可重，实此轻华嵩。
