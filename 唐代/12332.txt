赠别太常李博士兼寄两省旧游
唐代
韩翃
两年戴武弁，趋侍明光殿。一朝簪惠文，客事信陵君。
简异当朝执，香非寓直熏。差肩何记室，携手李将军。
玉镫初回酸枣馆，金钿正舞石榴裙。忽惊万事随流水，
不见双旌逐塞云。感旧抚心多寂寂，与君相遇头初白。
暂夸五首军中诗，还忆万年枝下客。昨日留欢今送归，
空披秋水映斜晖。闲吟佳句对孤鹤，惆怅寒霜落叶稀。
