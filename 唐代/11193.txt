赠崔十三评事公辅
唐代
杜甫
飘飘西极马，来自渥洼池。飒飁定山桂，低徊风雨枝。
我闻龙正直，道屈尔何为。且有元戎命，悲歌识者谁。
官联辞冗长，行路洗欹危。脱剑主人赠，去帆春色随。
阴沉铁凤阙，教练羽林儿。天子朝侵早，云台仗数移。
分军应供给，百姓日支离。黠吏因封己，公才或守雌。
燕王买骏骨，渭老得熊罴。活国名公在，拜坛群寇疑。
冰壶动瑶碧，野水失蛟螭。入幕诸彦集，渴贤高选宜。
骞腾坐可致，九万起于斯。复进出矛戟，昭然开鼎彝。
会看之子贵，叹及老夫衰。岂但江曾决，还思雾一披。
暗尘生古镜，拂匣照西施。舅氏多人物，无惭困翮垂。
