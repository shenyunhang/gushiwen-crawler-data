采莲曲（乐府作采莲归）
唐代
王勃
采莲归，绿水芙蓉衣。秋风起浪凫雁飞。
桂棹兰桡下长浦，罗裙玉腕轻摇橹。叶屿花潭极望平，
江讴越吹相思苦。相思苦，佳期不可驻。
塞外征夫犹未还，江南采莲今已暮。今已暮，采莲花。
渠今那必尽娼家。官道城南把桑叶，何如江上采莲花。
莲花复莲花，花叶何稠叠。叶翠本羞眉，花红强如颊。
佳人不在兹，怅望别离时。牵花怜共蒂，折藕爱连丝。
故情无处所，新物从华滋。不惜西津交佩解，
还羞北海雁书迟。采莲歌有节，采莲夜未歇。
正逢浩荡江上风，又值裴回江上月。裴回莲浦夜相逢，
吴姬越女何丰茸。共问寒江千里外，征客关山路几重。
