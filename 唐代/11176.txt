春日江村五首
唐代
杜甫
农务村村急，春流岸岸深。乾坤万里眼，时序百年心。
茅屋还堪赋，桃源自可寻。艰难贱生理，飘泊到如今。
迢递来三蜀，蹉跎有六年。客身逢故旧，发兴自林泉。
过懒从衣结，频游任履穿。藩篱无限景，恣意买江天。
种竹交加翠，栽桃烂熳红。经心石镜月，到面雪山风。
赤管随王命，银章付老翁。岂知牙齿落，名玷荐贤中。
扶病垂朱绂，归休步紫苔。郊扉存晚计，幕府愧群材。
燕外晴丝卷，鸥边水叶开。邻家送鱼鳖，问我数能来。
群盗哀王粲，中年召贾生。登楼初有作，前席竟为荣。
宅入先贤传，才高处士名。异时怀二子，春日复含情。
