寄刘方平
唐代
皇甫冉
十年不出蹊林中，一朝结束甘从戎。严子持竿心寂历，
寥落荒篱遮旧宅。终日碧湍声自喧，暮秋黄菊花谁摘。
每望南峰如对君，昨来不见多黄云。石径幽人何所在，
玉泉疏钟时独闻。与君从来同语默，岂是悠悠但相识。
天畔三秋空复情，袖中一字无由得。世人易合复易离，
故交弃置求新知。叹息青青长不改，岁寒霜雪贞松枝。
