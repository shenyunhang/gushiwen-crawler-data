舍弟观赴蓝田取妻子到江陵，喜寄三首
唐代
杜甫
汝迎妻子达荆州，消息真传解我忧。鸿雁影来连峡内，
鶺鴒飞急到沙头。峣关险路今虚远，禹凿寒江正稳流。
朱绂即当随彩鹢，青春不假报黄牛。
马度秦关雪正深，北来肌骨苦寒侵。他乡就我生春色，
故国移居见客心。剩欲提携如意舞，喜多行坐白头吟。
巡檐索共梅花笑，冷蕊疏枝半不禁。
庾信罗含俱有宅，春来秋去作谁家。短墙若在从残草，
乔木如存可假花。卜筑应同蒋诩径，为园须似邵平瓜。
比年病酒开涓滴，弟劝兄酬何怨嗟。
