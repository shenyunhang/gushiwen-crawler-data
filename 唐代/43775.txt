薛卿教长行歌（时量移湖州别驾）
唐代
皎然
桂阳仙柳道家说，昔传苏君今是薛。聊将握槊偶时人，
便被人间称冠绝。黄杨文局龟螭蟠，琢成骰子双琅玕.
初疑月破云中堕，复怪星移指下攒。谁识兵奇势可保，
坐看将军上一道。有时彩王非所希，笑击单于出重围。
凫惊隼击疾若飞，左顾右盻生光辉。家本联姻汉戚里，
身是长安贵公子。名高艺绝何翩翩，几回决胜君王前。
扈游长乐与祈年，人望青云白日边。谪宦江南岁阴晚，
还将此道聊自遣。由来君子行最长，予亦知君寄心远。
