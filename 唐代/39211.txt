蝴蝶二首
唐代
徐夤
缥缈青虫脱壳微，不堪烟重雨霏霏。一枝秾艳留教住，
几处春风借与飞。防患每忧鸡雀口，怜香偏绕绮罗衣。
无情岂解关魂梦，莫信庄周说是非。
拂绿穿红丽日长，一生心事住春光。最嫌神女来行雨，
爱伴西施去采香。风定只应攒蕊粉，夜寒长是宿花房。
鸣蝉性分殊迂阔，空解三秋噪夕阳。
