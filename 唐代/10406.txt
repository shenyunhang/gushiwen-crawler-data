骢马行
唐代
杜甫
邓公马癖人共知，初得花骢大宛种。夙昔传闻思一见，
牵来左右神皆竦。雄姿逸态何崷崒，顾影骄嘶自矜宠。
隅目青荧夹镜悬，肉骏碨礌连钱动。朝来久试华轩下，
未觉千金满高价。赤汗微生白雪毛，银鞍却覆香罗帕。
卿家旧赐公取之，天厩真龙此其亚。昼洗须腾泾渭深，
朝趋可刷幽并夜。吾闻良骥老始成，此马数年人更惊。
岂有四蹄疾于鸟，不与八骏俱先鸣。时俗造次那得致，
云雾晦冥方降精。近闻下诏喧都邑，肯使骐驎地上行。
