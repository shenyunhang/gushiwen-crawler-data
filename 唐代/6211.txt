同房宪部应旋
唐代
储光羲
衡山法王子，慧见息诸苦。落发自南州，燕居在西土。
养正不因晦，得中宁患旅。旷然长虚闲，即理寄行补。
四句了自性，一音亦非取。橘柚故园枝，随人植庭户。
我地少安住，念天时启处。宪卿文昌归，愉悦来晤语。
车骑践香草，仆人沐花雨。长风散繁云，万里静天宇。
起灭信易觉，清真知有所。逍遥高殿阴，六月无炎暑。
微言发新偈，粲粲如悬圃。直心视惠光，在此大法鼓。
