涟上题樊氏水亭
唐代
高适
涟上非所趣，偶为世务牵。经时驻归棹，日夕对平川。
莫论行子愁，且得主人贤。亭上酒初熟，厨中鱼每鲜。
自说宦游来，因之居住偏。煮盐沧海曲，种稻长淮边。
四时常晏如，百口无饥年。菱芋藩篱下，渔樵耳目前。
异县少朋从，我行复迍邅。向不逢此君，孤舟已言旋。
明日又分首，风涛还眇然。
