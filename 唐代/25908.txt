罢武功县将入城
唐代
姚合
乍抛衫笏觉身轻，依旧还称学道名。欲泥山僧分屋住，
羞从野老借牛耕。妻儿尽怕为逋客，亲故相邀遣到城。
无奈同官珍重意，几回临路却休行。
青衫脱下便狂歌，种薤栽莎劚古坡。野客相逢添酒病，
春山暂上著诗魔。亦知官罢贫还甚，且喜闲来睡得多。
欲与九衢亲故别，明朝拄杖始经过。
