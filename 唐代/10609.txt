桃竹杖引，赠章留后（竹兼可为簟，名桃笙）
唐代
杜甫
江心蟠石生桃竹，苍波喷浸尺度足。斩根削皮如紫玉，
江妃水仙惜不得。梓潼使君开一束，满堂宾客皆叹息。
怜我老病赠两茎，出入爪甲铿有声。老夫复欲东南征，
乘涛鼓枻白帝城。路幽必为鬼神夺，拔剑或与蛟龙争。
重为告曰：杖兮杖兮，尔之生也甚正直，
慎勿见水踊跃学变化为龙。使我不得尔之扶持，
灭迹于君山湖上之青峰。噫，风尘澒洞兮豺虎咬人，
忽失双杖兮吾将曷从。
