尹相公京兆府中棠树降甘露诗
唐代
岑参
相国尹京兆，政成人不欺。甘露降府庭，上天表无私。
非无他人家，岂少群木枝。被兹甘棠树，美掩召伯诗。
团团甜如蜜，皛皛凝若脂。千柯玉光碎，万叶珠颗垂。
昆仑何时来，庆云相逐飞。魏宫铜盘贮，汉帝金掌持。
王泽布人和，精心动灵祇.君臣日同德，祯瑞方潜施。
何术令大臣，感通能及兹。忽惊政化理，暗与神物期。
却笑赵张辈，徒称今古稀。为君下天酒，麹糵将用时。
