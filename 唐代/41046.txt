和浔阳宰感旧绝句五首
唐代
李中
追感古今情不已，竹轩闲取史书看。
欲亲往哲无因见，空树临风襟袖寒。
浔阳物景真难及，练泻澄江最好看。
曾上虚楼吟倚槛，五峰擎雪照人寒。
园林春媚千花发，烂熳如将画障看。
惟爱松筠多冷淡，青青偏称雪霜寒。
知君百里鸣琴处，公退千山尽日看。
政化有同风偃草，更将馀力拯孤寒。
昔岁寻芳忻得侣，江堤物景尽情看。
就中吟恋垂杨下，撼起啼莺晚吹寒。
