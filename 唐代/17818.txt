南溪始泛三首（此诗乃长庆间以病在告日所作）
唐代
韩愈
榜舟南山下，上上不得返。幽事随去多，孰能量近远。
阴沈过连树，藏昂抵横坂。石粗肆磨砺，波恶厌牵挽。
或倚偏岸渔，竟就平洲饭。点点暮雨飘，梢梢新月偃。
馀年懔无几，休日怆已晚。自是病使然，非由取高蹇。
南溪亦清驶，而无楫与舟。山农惊见之，随我劝不休。
不惟儿童辈，或有杖白头。馈我笼中瓜，劝我此淹留。
我云以病归，此已颇自由。幸有用馀俸，置居在西畴。
囷仓米谷满，未有旦夕忧。上去无得得，下来亦悠悠。
但恐烦里闾，时有缓急投。愿为同社人，鸡豚燕春秋。
足弱不能步，自宜收朝迹。羸形可舆致，佳观安事掷。
即此南坂下，久闻有水石。拖舟入其间，溪流正清激。
随波吾未能，峻濑乍可刺。鹭起若导吾，前飞数十尺。
亭亭柳带沙，团团松冠壁。归时还尽夜，谁谓非事役。
