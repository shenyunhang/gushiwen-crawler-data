送从翁中丞奉使黠戛斯六首
唐代
赵嘏
扬雄词赋举天闻，万里油幢照塞云。
仆射峰西几千骑，一时迎著汉将军。
旌旗杳杳雁萧萧，春尽穷沙雪未消。
料得坚昆受宣后，始知公主已归朝。
虽言穷北海云中，属国当时事不同。
九姓如今尽臣妾，归期那肯待秋风。
牢山望断绝尘氛，滟滟河西拂地云。
谁见鲁儒持汉节，玉关降尽可汗军。
山川险易接胡尘，秦汉图来或未真。
自此尽知边塞事，河湟更欲托何人。
秦皇无策建长城，刘氏仍穷北路兵。
若遇单于旧牙帐，却应伤叹汉公卿。
