白湖寺后溪宿云门
唐代
常建
落日山水清，乱流鸣淙淙。旧蒲雨抽节，新花水对窗。
溪中日已没，归鸟多为双。杉松引直路，出谷临前湖。
洲渚晚色静，又观花与蒲。入溪复登岭，草浅寒流速。
圆月明高峰，春山因独宿。松阴澄初夜，曙色分远目。
日出城南隅，青青媚川陆。乱花覆东郭，碧气销长林。
四郊一清影，千里归寸心。前瞻王程促，却恋云门深。
毕景有馀兴，到家弹玉琴。
