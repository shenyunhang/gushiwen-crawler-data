寄监察从兄
唐代
曹邺
我祖居邺地，邺人识文星。此地星已落，兼无古时城。
古风既无根，千载难重生。空留建安书，传说七子名。
贱子生桂州，桂州山水清。自觉心貌古，兼合古人情。
因为二雅诗，出语有性灵。持来向长安，时得长者惊。
芝草不为瑞，还共木叶零。恨如辙中土，终岁填不平。
吾宗戴豸冠，忽然入西京。怜其羽翼单，抚若亲弟兄。
松根已坚牢，松叶岂不荣。言罢眼无泪，心中如酒酲。
