同辛簿简仰酬思玄上人林泉四首
唐代
骆宾王
闻君招隐地，仿佛武陵春。缉芰知还楚，披榛似避秦。
崩查年祀积，幽草岁时新。一谢沧浪水，安知有逸人。
芳晨临上月，幽赏狎中园。有蝶堪成梦，无羊可触藩。
忘怀南涧藻，蠲思北堂萱。坐叹华滋歇，思君谁为言。
林泉恣探历，风景暂裴徊。客有迁莺处，人无结驷来。
聚花如薄雪，沸水若轻雷。今日徒招隐，终知异凿坏。
俗远风尘隔，春还初服迟。林疑中散地，人似上皇时。
芳杜湘君曲，幽兰楚客词。山中有春草，长似寄相思。
