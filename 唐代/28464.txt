闻开江宋相公申锡下世二首
唐代
许浑
权门阴奏夺移才，馹骑如星堕峡来。晁氏有恩忠作祸，
贾生无罪直为灾。贞魂误向崇山殁，冤气疑从汨水回。
毕竟功成何处是，五湖云月一帆开。
月落湘潭棹不喧，玉杯瑶瑟奠蘋蘩。谁能力制乘时鹤，
自取机沉在槛猿。位极乾坤三事贵，谤兴华夏一夫冤。
宵衣旰食明天子，日伏青蒲不敢言。
