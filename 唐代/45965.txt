又湘妃诗四首（一作女仙题湘妃庙诗）
唐代
佚名
渺渺三湘万里程，泪篁幽石助芳贞。
孤云目断苍梧野，不得攀龙到玉京。
碧杜红蘅缥缈香，冰丝弹月弄清凉。
峰峦一一俱相似，九处堪疑九断肠。
玉辇金根去不回，湘川秋晚楚弦哀。
自从泣尽江蓠血，夜夜愁风怨雨来。
少将风月怨平湖，见尽扶桑水到枯。
相约杏花坛上去，画阑红子斗摴蒱.
