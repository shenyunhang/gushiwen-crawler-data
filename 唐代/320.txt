登三台言志
唐代
李世民
未央初壮汉，阿房昔侈秦。在危犹骋丽，居奢遂役人。
岂如家四海，日宇罄朝伦。扇天裁户旧，砌地翦基新。
引月擎宵桂，飘云逼曙鳞。露除光炫玉，霜阙映雕银。
舞接花梁燕，歌迎鸟路尘。镜池波太液，庄苑丽宜春。
作异甘泉日，停非路寝辰。念劳惭逸己，居旷返劳神。
所欣成大厦，宏材伫渭滨。
