金陵酬李翰林谪仙子
唐代
魏万
君抱碧海珠，我怀蓝田玉。各称希代宝，万里遥相烛。
长卿慕蔺久，子猷意已深。平生风云人，暗合江海心。
去秋忽乘兴，命驾来东土。谪仙游梁园，爱子在邹鲁。
二处一不见，拂衣向江东。五两挂海月，扁舟随长风。
南游吴越遍，高揖二千石。雪上天台山，春逢翰林伯。
宣父敬项橐，林宗重黄生。一长复一少，相看如弟兄。
惕然意不尽，更逐西南去。同舟入秦淮，建业龙盘处。
楚歌对吴酒，借问承恩初。宫买长门赋，天迎驷马车。
才高世难容，道废可推命。安石重携妓，子房空谢病。
金陵百万户，六代帝王都。虎石据西江，钟山临北湖。
二山信为美，王屋人相待。应为歧路多，不知岁寒在。
君游早晚还，勿久风尘间。此别未远别，秋期到仙山。
