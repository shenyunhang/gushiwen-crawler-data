故荥阳君苏氏挽歌词三首
唐代
张九龄
门绪公侯列，嫔风诗礼行。松萝方有寄，桃李忽无成。
剑去双龙别，雏哀九凤鸣。何言峄山树，还似半心生。
永叹芳魂断，行看草露滋。二宗荣盛日，千古别离时。
竟罢生刍赠，空留画扇悲。容车候晓发，何岁是归期。
缟服纷相送，玄扃翳不开。更悲泉火灭，徒见柳车回。
旧室容衣奠，新茔拱树栽。唯应月照簟，潘岳此时哀。
