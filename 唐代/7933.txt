游溧阳北湖亭望瓦屋山怀古赠同旅 / 赠孟浩然
唐代
李白
朝登北湖亭，遥望瓦屋山。
天清白露下，始觉秋风还。
游子托主人，仰观眉睫间。
目色送飞鸿，邈然不可攀。
长吁相劝勉，何事来吴关？
闻有贞义女，振穷溧水湾。
清光了在眼，白日如披颜。
高坟五六墩，崒兀栖猛虎。
遗迹翳九泉，芳名动千古。
子胥昔乞食，此女倾壶浆。
运开展宿愤，入楚鞭平王。
凛冽天地间，闻名若怀霜。
壮夫或未达，十步九太行。
与君拂衣去，万里同翱翔。
