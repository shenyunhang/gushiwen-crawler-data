醉中赠崔膺
唐代
李涉
与君兄弟匡岭故，与君相逢扬子渡。白浪南分吴塞云，
绿杨深入隋宫路。隋家文物今虽改，舞馆歌台基尚在。
炀帝陵边草木深，汴河流水空归海。古今悠悠人自别，
此地繁华终未歇。大道青楼夹翠烟，琼墀绣帐开明月。
与君一言两相许，外舍形骸中尔女。扬州歌酒不可追，
洛神映箔湘妃语。白马黄金为身置，谁能独羡他人醉。
暂到香炉一夕间，能展愁眉百世事。君看白日光如箭，
一度别来颜色变。早谋侯印佩腰间，莫遣看花鬓如霰。
