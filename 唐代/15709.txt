元日早朝
唐代
王建
大国礼乐备，万邦朝元正。东方色未动，冠剑门已盈。
帝居在蓬莱，肃肃钟漏清。将军领羽林，持戟巡宫城。
翠华皆宿陈，雪仗罗天兵。庭燎远煌煌，旗上日月明。
圣人龙火衣，寝殿开璇扃。龙楼横紫烟，宫女天中行。
六蕃倍位次，衣服各异形。举头看玉牌，不识宫殿名。
左右雉扇开，蹈舞分满庭。朝服带金玉，珊珊相触声。
泰阶备雅乐，九奏鸾凤鸣。裴回庆云中，竽磬寒铮铮。
三公再献寿，上帝锡永贞。天明告四方，群后保太平。
