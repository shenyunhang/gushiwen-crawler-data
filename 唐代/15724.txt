寄崔列中丞
唐代
王建
火山无冷地，浊流无清源。人生在艰世，何处避谗言。
诸侯镇九州，天子开四门。尚有忠义士，不得申其冤。
嘉木移远植，为我当行轩。君子居要途，易失主人恩。
我爱古人道，师君直且温。贪泉誓不饮，邪路誓不奔。
如何非冈坂，故使车轮翻。妓妾随他人，家事幸获存。
当时门前客，默默空冤烦。从今遇明代，善恶亦须论。
莫以曾见疑，直道遂不敦。
