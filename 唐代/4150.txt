夏日晖上人房别李参军崇嗣
唐代
陈子昂
四十九变化，一十三死生。翕忽玄黄里，驱驰风雨情。
是非纷妄作，宠辱坐相惊。至人独幽鉴，窈窕随昏明。
咫尺山河道，轩窗日月庭。别离焉足问，悲乐固能并。
我辈何为尔，栖皇犹未平。金台可攀陟，宝界绝将迎。
户牖观天地，阶基上杳冥。自超三界乐，安知万里征。
中国要荒内，人寰宇宙荣。弦望如朝夕，宁嗟蜀道行。
