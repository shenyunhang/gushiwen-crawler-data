赠琴棋僧歌
唐代
张瀛
我尝听师法一说，波上莲花水中月。不垢不净是色空，
无法无空亦无灭。我尝听师禅一观，浪溢鳌头蟾魄满。
河沙世界尽空空，一寸寒灰冷灯畔。我又听师琴一抚，
长松唤住秋山雨。弦中雅弄若铿金，指下寒泉流太古。
我又听师棋一著，山顶坐沈红日脚。阿谁称是国手人，
罗浮道士赌却鹤，输却药。法怀斟下红霞丹，
束手不敢争头角。
