移家入新宅
唐代
白居易
移家入新宅，罢郡有馀赀。既可避燥湿，复免忧寒饥。
疾平未还假，官闲得分司。幸有俸禄在，而无职役羁。
清旦盥漱毕，开轩卷帘帏。家人及鸡犬，随我亦熙熙。
取兴或寄酒，放情不过诗。何必苦修道，此即是无为。
外累信已遣，中怀时有思。有思一何远，默坐低双眉。
十载囚窜客，万时征戍儿。春朝锁笼鸟，冬夜支床龟。
驿马走四蹄，痛酸无歇期。硙牛封两目，昏闭何人知。
谁能脱放去，四散任所之。各得适其性，如吾今日时。
