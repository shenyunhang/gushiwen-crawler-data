从萧叔子听弹琴，赋得三峡流泉歌
唐代
李冶
妾家本住巫山云，巫山流泉常自闻。玉琴弹出转寥夐，
直是当时梦里听。三峡迢迢几千里，一时流入幽闺里。
巨石崩崖指下生，飞泉走浪弦中起。初疑愤怒含雷风，
又似呜咽流不通。回湍曲濑势将尽，时复滴沥平沙中。
忆昔阮公为此曲，能令仲容听不足。一弹既罢复一弹，
愿作流泉镇相续。
