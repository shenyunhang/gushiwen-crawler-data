行官张望补稻畦水归
唐代
杜甫
东屯大江北，百顷平若案。六月青稻多，千畦碧泉乱。
插秧适云已，引溜加溉灌。更仆往方塘，决渠当断岸。
公私各地著，浸润无天旱。主守问家臣，分明见溪伴。
芊芊炯翠羽，剡剡生银汉。鸥鸟镜里来，关山云边看。
秋菰成黑米，精凿传白粲。玉粒足晨炊，红鲜任霞散。
终然添旅食，作苦期壮观。遗穗及众多，我仓戒滋蔓。
