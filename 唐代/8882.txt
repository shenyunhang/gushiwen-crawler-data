酬刘侍郎使君（刘太真）
唐代
韦应物
琼树凌霜雪，葱茜如芳春。英贤虽出守，本自玉阶人。
宿昔陪郎署，出入仰清尘。孰云俱列郡，比德岂为邻。
风雨飘海气，清凉悦心神。重门深夏昼，赋诗延众宾。
方以岁月旧，每蒙君子亲。继作郡斋什，远赠荆山珍。
高闲庶务理，游眺景物新。朋友亦远集，燕酌在佳辰。
始唱已惭拙，将酬益难伸。濡毫意黾勉，一用写悁勤。
