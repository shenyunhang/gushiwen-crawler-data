李工部挽歌三首
唐代
张说
锦帐为郎日，金门待诏时。杨宫先上赋，柏殿几连诗。
瞬息琴歌断，凄凉箫挽悲。那堪霸陵岸，回首望京师。
宅兆西陵上，平生雅志从。城临丹阙近，山望白云重。
会葬知元伯，看碑识蔡邕。无由接神理，挥涕向青松。
常时好宾客，永日对弦歌。是日归泉下，伤心无奈何。
墓庭人已散，祭处鸟来过。碑石生苔藓，荣名岂复多。
