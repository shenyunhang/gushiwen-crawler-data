遣兴联句
唐代
孟郊
我心随月光，写君庭中央。 ——孟郊
月光有时晦，我心安所忘。 ——韩愈
常恐金石契，断为相思肠。 ——孟郊
平生无百岁，岐路有四方。 ——韩愈
四方各异俗，适异非所将。 ——孟郊
驽蹄顾挫秣，逸翮遗稻粱。 ——韩愈
时危抱独沈，道泰怀同翔。 ——孟郊
独居久寂默，相顾聊慨慷。 ——韩愈
慨慷丈夫志，可以曜锋铓。 ——孟郊
蘧宁知卷舒，孔颜识行藏。 ——韩愈
殷鉴谅不远，佩兰永芬芳。 ——孟郊
苟无夫子听，谁使知音扬。 ——韩愈
