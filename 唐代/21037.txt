酬复言长庆四年元日郡斋感怀见寄
唐代
元稹
腊尽残销春又归，逢新别故欲沾衣。自惊身上添年纪，
休系心中小是非。富贵祝来何所遂，聪明鞭得转无机。
羞看稚子先拈酒，怅望平生旧采薇。去日渐加馀日少，
贺人虽闹故人稀。椒花丽句闲重检，艾发衰容惜寸辉。
苦思正旦酬白雪，闲观风色动青旂。千官仗下炉烟里，
东海西头意独违。
