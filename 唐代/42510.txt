首夏犹清和联句
唐代
裴度
记得谢家诗，清和即此时。 ——白居易
馀花数种在，密叶几重垂。 ——裴度
芳谢人人惜，阴成处处宜。 ——刘禹锡
水萍争点缀，梁燕共追随。 ——行式
乱蝶怜疏蕊，残莺恋好枝。 ——张籍
草香殊未歇，云势渐多奇。 ——白居易
单服初宁体，新篁已出篱。 ——裴度
与春为别近，觉日转行迟。 ——刘禹锡
绕树风光少，侵阶苔藓滋。 ——行式
惟思奉欢乐，长得在西池。 ——张籍
