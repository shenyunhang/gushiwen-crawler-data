正乐府十篇。贪官怨
唐代
皮日休
国家省闼吏，赏之皆与位。素来不知书，岂能精吏理。
大者或宰邑，小者皆尉史。愚者若混沌，毒者如雄虺。
伤哉尧舜民，肉袒受鞭箠。吾闻古圣王，天下无遗士。
朝廷及下邑，治者皆仁义。国家选贤良，定制兼拘忌。
所以用此徒，令之充禄仕。何不广取人，何不广历试。
下位既贤哉，上位何如矣。胥徒赏以财，俊造悉为吏。
天下若不平，吾当甘弃市。
