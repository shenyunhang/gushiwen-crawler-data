依御史温飞卿华清宫二十二韵
唐代
徐夤
地灵蒸水暖，天气待宸游。岳拱莲花秀，峰高玉蕊秋。
朝元雕翠阁，乞巧绣琼楼。碧海供骊岭，黄金络马头。
五王更入帐，七贵迭封侯。夕雨鸣鸳瓦，朝阳晔柘裘。
伊皋争负鼎，舜禹让垂旒。堕珥闲应拾，遗钗醉不收。
飞烟笼剑戟，残月照旌斿。履朔求衣早，临阳解佩羞。
宫词裁锦段，御笔落银钩。帝里新丰县，长安旧雍州。
雪衣传贝叶，蝉鬓插山榴。对景瞻瑶兔，升天驾彩虬。
丹书陈北虏，玄甲擐犀牛。圣诰多屯否，生灵少怨尤。
穹旻当有辅，帷幄岂无筹。凤态伤红艳，鸾舆缓紫骝。
树名端正在，人欲梦魂休。谶语山旁鬼，尘销陇畔丘。
重来芳草恨，往事落花愁。五十年鸿业，东凭渭水流。
