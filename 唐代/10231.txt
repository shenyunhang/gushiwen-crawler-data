东平路中遇大水
唐代
高适
天灾自古有，昏垫弥今秋。霖霪溢川原，澒洞涵田畴。
指途适汶阳，挂席经芦洲。永望齐鲁郊，白云何悠悠。
傍沿钜野泽，大水纵横流。虫蛇拥独树，麋鹿奔行舟。
稼穑随波澜，西成不可求。室居相枕藉，蛙黾声啾啾。
仍怜穴蚁漂，益羡云禽游。农夫无倚著，野老生殷忧。
圣主当深仁，庙堂运良筹。仓廪终尔给，田租应罢收。
我心胡郁陶，征旅亦悲愁。纵怀济时策，谁肯论吾谋。
