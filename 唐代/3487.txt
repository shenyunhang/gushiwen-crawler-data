晚秋喜雨
唐代
李峤
积阳躔首夏，隆旱届徂秋。炎威振皇服，歊景暴神州。
气涤朝川朗，光澄夕照浮。草木委林甸，禾黍悴原畴。
国惧流金眚，人深悬磬忧。紫宸兢履薄，丹扆念推沟。
望肃坛场祀，冤申囹圄囚。御车迁玉殿，荐菲撤琼羞。
济窘邦储发，蠲穷井赋优。服闲云骥屏，冗术土龙修。
睿感通三极，天诚贯六幽。夏祈良未拟，商祷讵为俦。
穴蚁祯符应，山蛇毒影收。腾云八际满，飞雨四溟周。
聚霭笼仙阙，连霏绕画楼。旱陂仍积水，涸沼更通流。
晚穗萎还结，寒苗瘁复抽。九农欢岁阜，万宇庆时休。
野洽如坻咏，途喧击壤讴。幸闻东李道，欣奉北场游。
