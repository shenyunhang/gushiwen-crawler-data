留诗
唐代
叶法善
昔在禹馀天，还依太上家。忝以掌仙录，去来乘烟霞。
暂下宛利城，渺然思金华。自此非久住，云上登香车。
适向人间世，时复济苍生。度人初行满，辅国亦功成。
但念清微乐，谁忻下界荣。门人好住此，翛然云上征。
退仙时此地，去俗久为荣。今日登云天，归真游上清。
泥丸空示世，腾举不为名。为报学仙者，知余朝玉京。
