夜闻故梓州韦使君明当引绋感而成章
唐代
苏颋
恻矣南邻问，冥然东岱幽。里閈宁相杵，朝叹忽迁舟。
君心惟伯仲，吾人复款游。对连时亦早，交喜岁才周。
序发扶阳赠，文因司寇酬。讵期危露尽，相续逝川流。
卧疾无三吊，居闲有百忧。振风吟鼓夕，明月照帷秋。
藓驳题诗馆，杨疏奏伎楼。共将歌笑叹，转为弟兄留。
感物存如梦，观生去若浮。余非忘情者，雪涕报林丘。
