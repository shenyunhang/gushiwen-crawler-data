题桐柏山黄先生庵门
唐代
吕岩
吾有玄中极玄语，周游八极无处吐。云輧飘泛到凝阳，
一见君兮在玄浦。知君本是孤云客，拟话希夷生恍惚。
无为大道本根源，要君亲见求真物。其中有一分三五，
本自无名号丹母。寒泉沥沥气绵绵，上透昆仑还紫府。
浮沈升降入中宫，四象五行齐见土。驱青龙，擒白虎，
起祥风兮下甘露。铅凝真汞结丹砂，一派火轮真为主。
既修真，须坚确，能转乾坤泛海岳。运行天地莫能知，
变化鬼神应不觉。千朝炼就紫金身，乃致全神归返朴。
黄秀才，黄秀才，既修真，须且早，人间万事何时了。
贪名贪利爱金多，为他财色身衰老。我今劝子心悲切，
君自思兮生猛烈。莫教大限到身来，又是随流入生灭。
留此片言，用表其意。他日相逢，必与汝决。莫退初心，
善爱善爱。
