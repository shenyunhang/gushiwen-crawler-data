谢僧寄茶
唐代
李咸用
空门少年初志坚，摘芳为药除睡眠。匡山茗树朝阳偏，
暖萌如爪拏飞鸢。枝枝膏露凝滴圆，参差失向兜罗绵。
倾筐短甑蒸新鲜，白纻眼细匀于研。砖排古砌春苔干，
殷勤寄我清明前。金槽无声飞碧烟，赤兽呵冰急铁喧。
林风夕和真珠泉，半匙青粉搅潺湲。绿云轻绾湘娥鬟，
尝来纵使重支枕，胡蝶寂寥空掩关。
