杨柳枝词五首
唐代
孙鲂
灵和风暖太昌春，舞线摇丝向昔人。
何似晓来江雨后，一行如画隔遥津。
彭泽初栽五树时，只应闲看一枝垂。
不知天意风流处，要与佳人学画眉。
暖傍离亭静拂桥，入流穿槛绿阴摇。
不知落日谁相送，魂断千条与万条。
春来绿树遍天涯，未见垂杨未可夸。
晴日万株烟一阵，闲坊兼是莫愁家。
十首当年有旧词，唱青歌翠几无遗。
未曾得向行人道，不谓离情莫折伊。
