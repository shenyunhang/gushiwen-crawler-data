扬州三首
唐代
杜牧
炀帝雷塘土，迷藏有旧楼。谁家唱水调，明月满扬州。
骏马宜闲出，千金好旧游。喧阗醉年少，半脱紫茸裘。
秋风放萤苑，春草斗鸡台。金络擎雕去，鸾环拾翠来。
蜀船红锦重，越橐水沈堆。处处皆华表，淮王奈却回。
街垂千步柳，霞映两重城。天碧台阁丽，风凉歌管清。
纤腰间长袖，玉珮杂繁缨。拖轴诚为壮，豪华不可名。
自是荒淫罪，何妨作帝京。
