山中寄及第故人
唐代
王建
长长南山松，短短北涧杨。俱承日月照，幸免斤斧伤。
去年与子别，诚言暂还乡。如何弃我去，天路忽腾骧。
谁谓有双目，识貌不识肠。岂知心内乖，著我薜萝裳。
寻君向前事，不叹今异翔。往往空室中，寤寐说珪璋。
十年居此溪，松桂日苍苍。自从无佳人，山中不辉光。
尽弃所留药，亦焚旧草堂。还君誓已书，归我学仙方。
既为参与辰，各愿不相望。始终名利途，慎勿罹咎殃。
