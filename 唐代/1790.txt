杂曲歌辞。行路难五首
唐代
贺兰进明
君不见岩下井，百尺不及泉。君不见山上蒿，
数寸凌云烟。人生相命亦如此，何苦太息自忧煎。
但愿亲友长含笑，相逢莫吝杖头钱。寒夜邀欢须秉烛，
岂得空思花柳年。
君不见门前柳，荣曜暂时萧索久。君不见陌上花，
狂风吹去落谁家。谁家思妇见之叹，蓬首不梳心历乱。
盛年夫婿长别离，岁暮相逢色凋换。
君不见荒树枝，春花落尽蜂不窥。君不见梁上泥，
秋风始高燕不栖。荡子从军事征战，蛾眉婵娟空守闺。
独宿自然堪下泪，况复时闻乌夜啼。
君不见云间月，暂盈还复缺。君不见林下风，
声远意难穷。亲故平生欲聚散，欢娱未尽尊酒空。
自叹青青陵上柏，岁寒能与几人同。
君不见东流水，一去无穷已。君不见西郊云，
日夕空氛氲。群雁裴回不能去，一雁悲鸣复失群。
人生结交在终始，莫为升沉中路分。
