题翠微寺二十二韵（太宗升遐之所）
唐代
温庭筠
邠土初成邑，虞宾竟让王。乾符初得位，天弩夜收铓。
偃息齐三代，优游念四方。万灵扶正寝，千嶂抱重冈。
幽石归阶陛，乔柯入栋梁。火云如沃雪，汤殿似含霜。
涧籁添仙曲，岩花借御香。野麋陪兽舞，林鸟逐鹓行。
镜写三秦色，窗摇八水光。问云征楚女，疑粉试何郎。
兰芷承雕辇，杉萝入画堂。受朝松露晓，颁朔桂烟凉。
岚湿金铺外，溪鸣锦幄傍。倚丝忧汉祖，持璧告秦皇。
短景催风驭，长星属羽觞。储君犹问竖，元老已登床。
鹤盖趋平乐，鸡人下建章。龙髯悲满眼，螭首泪沾裳。
叠鼓严灵仗，吹笙送夕阳。断泉辞剑佩，昏日伴旂常。
遗庙青莲在，颓垣碧草芳。无因奏韶濩，流涕对幽篁。
