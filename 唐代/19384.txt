隐士
唐代
孟郊
本末一相返，漂浮不还真。山野多馁士，市井无饥人。
虎豹忌当道，糜鹿知藏身。奈何贪竞者，日与患害亲。
颜貌岁岁改，利心朝朝新。孰知富生祸，取富不取贫。
宝玉忌出璞，出璞先为尘。松柏忌出山，出山先为薪。
君子隐石壁，道书为我邻。寝兴思其义，澹泊味始真。
陶公自放归，尚平去有依。草木择地生，禽鸟顺性飞。
青青与冥冥，所保各不违。
