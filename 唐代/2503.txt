赠益府群官
唐代
卢照邻
一鸟自北燕，飞来向西蜀。单栖剑门上，独舞岷山足。
昂藏多古貌，哀怨有新曲。群凤从之游，问之何所欲。
答言寒乡子，飘飖万馀里。不息恶木枝，不饮盗泉水。
常思稻粱遇，愿栖梧桐树。智者不我邀，愚夫余不顾。
所以成独立，耿耿岁云暮。日夕苦风霜，思归赴洛阳。
羽翮毛衣短，关山道路长。明月流客思，白云迷故乡。
谁能借风便，一举凌苍苍。
