学阮公体三首
唐代
刘禹锡
少年负志气，信道不从时。只言绳自直，安知室可欺。
百胜难虑敌，三折乃良医。人生不失意，焉能慕知己。
朔风悲老骥，秋霜动鸷禽。出门有远道，平野多层阴。
灭没驰绝塞，振迅拂华林。不因感衰节，安能激壮心。
昔贤多使气，忧国不谋身。目览千载事，心交上古人。
侯门有仁义，灵台多苦辛。不学腰如磬，徒使甑生尘。
