送无本师归范阳（贾岛初为浮屠，名无本）
唐代
韩愈
无本于为文，身大不及胆。吾尝示之难，勇往无不敢。
蛟龙弄角牙，造次欲手揽。众鬼囚大幽，下觑袭玄窞。
天阳熙四海，注视首不颔。鲸鹏相摩窣，两举快一啖。
夫岂能必然，固已谢黯黮.狂词肆滂葩，低昂见舒惨。
奸穷怪变得，往往造平澹。蜂蝉碎锦缬，绿池披菡萏。
芝英擢荒榛，孤翮起连菼.家住幽都远，未识气先感。
来寻吾何能，无殊嗜昌歜.始见洛阳春，桃枝缀红糁。
遂来长安里，时卦转习坎。老懒无斗心，久不事铅椠。
欲以金帛酬，举室常bC颔。念当委我去，雪霜刻以憯。
狞飙搅空衢，天地与顿撼。勉率吐歌诗，慰女别后览。
