玉清行
唐代
柳泌
遥遥寒冬时，萧萧蹑太无。仰望蕊宫殿，横天临不虚。
下看白日流，上造真皇居。西牖日门开，南衢星宿疏。
王母来瑶池，庆云拥琼舆。嵬峨丹凤冠，摇曳紫霞裾。
照彻圣姿严，飘飖神步徐。仙郎执玉节，侍女捧金书。
灵香散彩烟，北阙路輧阗。龙马行无迹，歌钟声沸天。
驭风升宝座，郁景晏华筵。妙奏三春曲，高罗万古仙。
七珍飞满座，九液酌如泉。灵佩垂轩下，旗幡列帐前。
狮麟威赫赫，鸾凤影翩翩。顾盼乃须臾，已是数千年。
