疲兵篇
唐代
刘长卿
骄虏乘秋下蓟门，阴山日夕烟尘昏。三军疲马力已尽，
百战残兵功未论。阵云泱漭屯塞北，羽书纷纷来不息。
孤城望处增断肠，折剑看时可沾臆。元戎日夕且歌舞，
不念关山久辛苦。自矜倚剑气凌云，却笑闻笳泪如雨。
万里飘飖空此身，十年征战老胡尘。赤心报国无片赏，
白首还家有几人。朔风萧萧动枯草，旌旗猎猎榆关道。
汉月何曾照客心，胡笳只解催人老。军前仍欲破重围，
闺里犹应愁未归。小妇十年啼夜织，行人九月忆寒衣。
饮马滹河晚更清，行吹羌笛远归营。只恨汉家多苦战，
徒遗金镞满长城。
