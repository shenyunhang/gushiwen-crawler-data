杂曲歌辞。结客少年场行
唐代
卢照邻
长安重游侠，洛阳富才雄。玉剑浮云骑，金鞍明月弓。
斗鸡过渭北，走马向关东。孙宾遥见待，郭解暗相通。
不受千金爵，谁论万里功。将军下天上，虏骑入云中。
烽火夜似月，兵气晓成虹。横行徇知己，负羽远从戎。
龙旌昏朔雾，鸟阵卷寒风。追奔瀚海咽，战罢阴山空。
归来谢天子，何如马上翁。
