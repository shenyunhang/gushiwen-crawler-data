宓公琴台诗三首
唐代
高适
宓子昔为政，鸣琴登此台。琴和人亦闲，千载称其才。
临眺忽凄怆，人琴安在哉。悠悠此天壤，唯有颂声来。
邦伯感遗事，慨然建琴堂。乃知静者心，千载犹相望。
入室想其人，出门何茫茫。唯见白云合，东临邹鲁乡。
皤皤邑中老，自夸邑中理。何必升君堂，然后知君美。
开门无犬吠，早卧常晏起。昔人不忍欺，今我还复尔。
