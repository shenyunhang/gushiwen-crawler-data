感时三首
唐代
方干
不觉年华似箭流，朝看春色暮逢秋。正嗟新冢垂青草，
便见故交梳白头。虽道了然皆是梦，应还达者即无愁。
破除生死须齐物，谁向穹苍问事由。
日乌往返无休息，朝出扶桑暮却回。夜雨旋驱残热去，
江风吹送早寒来。才怜饮处飞花片，又见书边聚雪堆。
莫恃少年欺白首，须臾还被老相催。
世途扰扰复憧憧，真恐华夷事亦同。岁月自消寒暑内，
荣枯尽在是非中。今朝犹作青襟子，明日还成白首翁。
堪笑愚夫足纷竞，不知流水去无穷。
