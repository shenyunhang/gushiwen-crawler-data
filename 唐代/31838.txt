过华清宫二十二韵
唐代
温庭筠
忆昔开元日，承平事胜游。贵妃专宠幸，天子富春秋。
月白霓裳殿，风干羯鼓楼。斗鸡花蔽膝，骑马玉搔头。
绣毂千门妓，金鞍万户侯。薄云欹雀扇，轻雪犯貂裘。
过客闻韶濩，居人识冕旒。气和春不觉，烟暖霁难收。
涩浪和琼甃，晴阳上彩斿。卷衣轻鬓懒，窥镜澹蛾羞。
屏掩芙蓉帐，帘褰玳瑁钩。重瞳分渭曲，纤手指神州。
御案迷萱草，天袍妒石榴。深岩藏浴凤，鲜隰媚潜虬。
不料邯郸虱，俄成即墨牛。剑锋挥太皞，旗焰拂蚩尤。
内嬖陪行在，孤臣预坐筹。瑶簪遗翡翠，霜仗驻骅骝。
艳笑双飞断，香魂一哭休。早梅悲蜀道，高树隔昭丘。
朱阁重霄近，苍崖万古愁。至今汤殿水，呜咽县前流。
