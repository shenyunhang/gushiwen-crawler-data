愚公谷三首（青龙寺与黎昕戏题）
唐代
王维
愚谷与谁去，唯将黎子同。非须一处住，不那两心空。
宁问春将夏，谁论西复东。不知吾与子，若个是愚公。
吾家愚谷里，此谷本来平。虽则行无迹，还能响应声。
不随云色暗，只待日光明。缘底名愚谷，都由愚所成。
借问愚公谷，与君聊一寻。不寻翻到谷，此谷不离心。
行处曾无险，看时岂有深。寄言尘世客，何处欲归临。
