羁旅行
唐代
张籍
远客出门行路难，停车敛策在门端。荒城无人霜满路，
野火烧桥不得度。寒虫入窟鸟归巢，僮仆问我谁家去。
行寻田头暝未息，双毂长辕碍荆棘。缘冈入涧投田家，
主人舂米为夜食。晨鸡喔喔茅屋傍，行人起扫车上霜。
旧山已别行已远，身计未成难复返。长安陌上相识稀，
遥望天山白日晚。谁能听我辛苦行，为向君前歌一声。
