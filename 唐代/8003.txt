赠从弟冽
唐代
李白
楚人不识凤，重价求山鸡。献主昔云是，今来方觉迷。
自居漆园北，久别咸阳西。风飘落日去，节变流莺啼。
桃李寒未开，幽关岂来蹊。逢君发花萼，若与青云齐。
及此桑叶绿，春蚕起中闺。日出布谷鸣，田家拥锄犁。
顾余乏尺土，东作谁相携。傅说降霖雨，公输造云梯。
羌戎事未息，君子悲涂泥。报国有长策，成功羞执珪。
无由谒明主，杖策还蓬藜。他年尔相访，知我在磻溪。
