书异
唐代
元稹
孟冬初寒月，渚泽蒲尚青。飘萧北风起，皓雪纷满庭。
行过冬至后，冻闭万物零。奔浑驰暴雨，骤鼓轰雷霆。
传云不终日，通宵曾莫停。瘴云愁拂地，急溜疑注瓶。
汹涌潢潦浊，喷薄鲸鲵腥。跳趫井蛙喜，突兀水怪形。
飞蚋奔不死，修蛇蛰再醒。应龙非时出，无乃岁不宁。
吾闻阴阳户，启闭各有扃。后时无肃杀，废职乃玄冥。
座配五天帝，荐用百品珍。权为祝融夺，神其焉得灵。
春秋雷电异，则必书诸经。仲冬雷雨苦，愿省蒙蔽刑。
