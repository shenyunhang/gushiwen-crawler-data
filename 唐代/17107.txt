奉和郑宾客相公摄官丰陵扈从之作（时充卤簿使）
唐代
权德舆
五辂导灵輼，千夫象缭垣。行宫移晓漏，彩仗下秋原。
莫究希夷理，空怀涣汗恩。颐神方蹈道，传圣乃尊尊。
共祝如山寿，俄惊凭几言。遐荒七月会，肸蚃百灵奔。
豹尾从风直，鸾旗映日翻。涂刍联法从，营骑肃旌门。
杳霭虞泉夕，凄清楚挽喧。不堪程尽处，呜咽望文园。
