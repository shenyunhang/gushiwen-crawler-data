奉赠李八丈判官（曛）
唐代
杜甫
我丈时英特，宗枝神尧后。珊瑚市则无，騄骥人得有。
早年见标格，秀气冲星斗。事业富清机，官曹正独守。
顷来树嘉政，皆已传众口。艰难体贵安，冗长吾敢取。
区区犹历试，炯炯更持久。讨论实解颐，操割纷应手。
箧书积讽谏，宫阙限奔走。入幕未展材，秉钧孰为偶。
所亲问淹泊，泛爱惜衰朽。垂白乱南翁，委身希北叟。
真成穷辙鲋，或似丧家狗。秋枯洞庭石，风飒长沙柳。
高兴激荆衡，知音为回首。
