太白西峰偶宿车祝二尊师石室晨…寄呈凤翔齐员外张侍御
唐代
卢纶
弱龄诚昧鄙，遇胜惟求止。如何羁滞中，得步青冥里。
青冥有桂丛，冰雪两仙翁。毛节未归海，丹梯闲倚空。
逍遥拟上清，洞府不知名。醮罢雨雷至，客辞山忽明。
山明鸟声乐，日气生岩壑。岩壑树修修，白云如水流。
白云消散尽，陇塞俨然秋。积阻关河固，绵联烽戍稠。
五营承庙略，四野失边愁。吁嗟系尘役，又负灵仙迹。
芝朮自芳香，泥沙几沉溺。书此欲沾衣，平生事每违。
烟霄不可仰，鸾鹤自追随。
