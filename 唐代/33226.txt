正乐府十篇。卒妻怨
唐代
皮日休
河湟戍卒去，一半多不回。家有半菽食，身为一囊灰。
官吏按其籍，伍中斥其妻。处处鲁人髽，家家杞妇哀。
少者任所归，老者无所携。况当札瘥年，米粒如琼瑰。
累累作饿殍，见之心若摧。其夫死锋刃，其室委尘埃。
其命即用矣，其赏安在哉。岂无黔敖恩，救此穷饿骸。
谁知白屋士，念此翻欸欸.
