于时春也，慨然有江湖之思，寄赠柳九陇
唐代
卢照邻
提琴一万里，负书三十年。晨攀偃蹇树，暮宿清泠泉。
翔禽鸣我侧，旅兽过我前。无人且无事，独酌还独眠。
遥闻彭泽宰，高弄武城弦。形骸寄文墨，意气托神仙。
我有壶中要，题为物外篇。将以贻好道，道远莫致旃。
相思劳日夜，相望阻风烟。坐惜春华晚，徒令客思悬。
水去东南地，气凝西北天。关山悲蜀道，花鸟忆秦川。
天子何时问，公卿本亦怜。自哀还自乐，归薮复归田。
海屋银为栋，云车电作鞭。倘遇鸾将鹤，谁论貂与蝉。
莱洲频度浅，桃实几成圆。寄言飞凫舄，岁晏同联翩。
