赠特进汝阳王二十韵
唐代
杜甫
特进群公表，天人夙德升。霜蹄千里骏，风翮九霄鹏。 
服礼求毫发，惟忠忘寝兴。圣情常有眷，朝退若无凭。 
仙醴来浮蚁，奇毛或赐鹰。清关尘不杂，中使日相乘。 
晚节嬉游简，平居孝义称。自多亲棣萼，谁敢问山陵。 
学业醇儒富，辞华哲匠能。笔飞鸾耸立，章罢凤鶱腾。 
精理通谈笑，忘形向友朋。寸长堪缱绻，一诺岂骄矜。 
已忝归曹植，何知对李膺。招要恩屡至，崇重力难胜。 
披雾初欢夕，高秋爽气澄。尊罍临极浦，凫雁宿张灯。 
花月穷游宴，炎天避郁蒸。研寒金井水，檐动玉壶冰。 
瓢饮唯三径，岩栖在百层。且持蠡测海，况挹酒如渑。 
鸿宝宁全秘，丹梯庶可凌。淮王门有客，终不愧孙登。
