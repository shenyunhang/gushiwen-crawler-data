太湖诗。以毛公泉一瓶献上谏议因寄
唐代
皮日休
刘根昔成道，兹坞四百年。毿毿被其体，号为绿毛仙。
因思清泠汲，凿彼岝峉巅。五色既炼矣，一勺方铿然。
既用文武火，俄穷雌雄篇。赤盐扑红雾，白华飞素烟。
服之生羽翼，倏尔冲玄天。真隐尚有迹，厥祀将近千。
我来讨灵胜，到此期终焉。滴苦破窦净，藓深馀甃圆。
澄如玉髓洁，泛若金精鲜。颜色半带乳，气味全和铅。
饮之融痞蹇，濯之伸拘挛。有时玩者触，倏忽风雷颠。
素绠丝不短，越罂腹甚便。汲时月液动，担处玉浆旋。
敢献大司谏，置之铃阁前。清如介洁性，涤比扫荡权。
炙背野人兴，亦思侯伯怜。也知饮冰苦，愿受一瓶泉。
