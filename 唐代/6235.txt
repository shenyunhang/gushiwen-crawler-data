登戏马台作
唐代
储光羲
君不见宋公仗钺诛燕后，英雄踊跃争趋走。
小会衣冠吕梁壑，大征甲卒碻磝口。天门神武树元勋，
九日茱萸飨六军。泛泛楼船游极浦，摇摇歌吹动浮云。
居人满目市朝变，霸业犹存齐楚甸。泗水南流桐柏川，
沂山北走琅琊县。沧海沉沉晨雾开，彭城烈烈秋风来。
少年自古未得意，日暮萧条登古台。
