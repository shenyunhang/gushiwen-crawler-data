杨子华画三首
唐代
元稹
杨画远于展，何言今在兹。依然古妆服，但感时节移。
念君一朝意，遗我千载思。子亦几时客，安能长苦悲。
皓腕卷红袖，锦鞲臂苍鹗。故人断弦心，稚齿从禽乐。
当年惜贵游，遗形寄丹雘.骨象或依稀，铅华已寥落。
似对古人民，无复昔城郭。子亦观病身，色空俱寂寞。
颠倒世人心，纷纷乏公是。真赏画不成，画赏真相似。
丹青各所尚，工拙何足恃。求此妄中精，嗟哉子华子。
