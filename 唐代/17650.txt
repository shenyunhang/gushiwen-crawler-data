喜侯喜至赠张籍张彻
唐代
韩愈
昔我在南时，数君常在念。摇摇不可止，讽咏日喁噞.
如以膏濯衣，每渍垢逾染。又如心中疾，针石非所砭。
常思得游处，至死无倦厌。地遐物奇怪，水镜涵石剑。
荒花穷漫乱，幽兽工腾闪。碍目不忍窥，忽忽坐昏垫。
逢神多所祝，岂忘灵即验。依依梦归路，历历想行店。
今者诚自幸，所怀无一欠。孟生去虽索，侯氏来还歉。
欹眠听新诗，屋角月艳艳。杂作承间骋，交惊舌互bc.
缤纷指瑕疵，拒捍阻城堑。以余经摧挫，固请发铅椠。
居然妄推让，见谓爇天焰。比疏语徒妍，悚息不敢占。
呼奴具盘餐，饤饾鱼菜赡。人生但如此，朱紫安足僭。
