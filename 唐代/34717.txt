奉送严大夫再领容府二首
唐代
曹唐
海风卷树冻岚消，忧国宁辞岭外遥。自顾勤劳甘百战，
不将功业负三朝。剑澄黑水曾芟虎，箭劈黄云惯射雕。
代北天南尽成事，肯将心许霍嫖姚。
日照双旌射火山，笑迎宾从却南还。风云暗发谈谐外，
感会潜生气概间。蕲竹水翻台榭湿，刺桐花落管弦闲。
无因得靸真珠履，亲从新侯定八蛮。
