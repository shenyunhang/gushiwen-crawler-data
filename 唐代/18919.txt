元和癸巳岁仲秋诏发江陵偏师问罪蛮…寄荆南严司空
唐代
刘禹锡
蛮水阻朝宗，兵符下渚宫。前筹得上策，无战已成功。
汉使星飞入，夷心草偃同。歌谣开竹栈，拜舞戢桑弓。
就日知冰释，投人念鸟穷。网罗三面解，章奏九门通。
卉服联操袂，雕题尽鞠躬。降幡秋练白，驿骑昼尘红。
火号休传警，机桥罢亘空。登山不见虏，振旆自生风。
江远烟波静，军回气色雄。伫看闻喜后，金石赐元戎。
