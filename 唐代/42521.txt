喜晴联句
唐代
白居易
苦雨晴何喜，喜于未雨时。气收云物变，声乐鸟乌知。 ——白居易
蕙泛光风圃，兰开皎月池。千峰分远近，九陌好追随。 ——王起
白日开天路，玄阴卷地维。馀清在林薄，新照入涟漪。 ——刘禹锡
碧树凉先落，青芜湿更滋。晒毛经浴鹤，曳尾出泥龟。 ——白居易
舞去商羊速，飞来野马迟。柱边无润础，台上有游丝。 ——王起
桥净行尘息，堤长禁柳垂。宫城开睥睨，观阙丽罘罳. ——刘禹锡
洛水澄清镇，嵩烟展翠帷。梁成虹乍见，市散蜃初移。 ——白居易
藉草风犹暖，攀条露已晞。屋穿添碧瓦，墙缺召金锤。 ——王起
迥彻来双目，昏烦去四支。霞文晚焕烂，星影夕参差。 ——刘禹锡
爽助门庭肃，寒摧草木衰。黄干向阳菊，红洗得霜梨。 ——白居易
假盖闲谁惜，弹弦燥更悲。散蹄良马稳，炙背野人宜。 ——王起
洞户晨晖入，空庭宿雾披。推林出书目，倾笥上衣椸。 ——刘禹锡
道路行非阻，轩车望可期。无辞访圭窦，且愿见琼枝。 ——白居易
山阁蓬莱客，储宫羽翼师。每优陪丽句，何暇觌英姿。 ——王起
玩景方搔首，怀人尚敛眉。因吟仲文什，高兴尽于斯。 ——刘禹锡
