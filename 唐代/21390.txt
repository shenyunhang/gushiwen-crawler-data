访陶公旧宅
唐代
白居易
垢尘不污玉，灵凤不啄膻。呜呼陶靖节，生彼晋宋间。
心实有所守，口终不能言。永惟孤竹子，拂衣首阳山。
夷齐各一身，穷饿未为难。先生有五男，与之同饥寒。
肠中食不充，身上衣不完。连征竟不起，斯可谓真贤。
我生君之后，相去五百年。每读五柳传，目想心拳拳。
昔常咏遗风，著为十六篇。今来访故宅，森若君在前。
不慕尊有酒，不慕琴无弦。慕君遗荣利，老死此丘园。
柴桑古村落，栗里旧山川。不见篱下菊，但馀墟中烟。
子孙虽无闻，族氏犹未迁。每逢姓陶人，使我心依然。
