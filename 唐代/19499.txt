立德新居
唐代
孟郊
立德何亭亭，西南耸高隅。阳崖泄春意，井圃留冬芜。
胜引即纡道，幽行岂通衢。碧峰远相揖，清思谁言孤。
寺秩虽贵家，浊醪良可哺。
耸城架霄汉，洁宅涵絪缊。开门洛北岸，时锁嵩阳云。
夜高星辰大，昼长天地分。厚韵属疏语，薄名谢嚣闻。
兹焉有殊隔，永矣难及群。
宾秩已觉厚，私储常恐多。清贫聊自尔，素责将如何。
俭教先勉力，修襟无馀佗。良栖一枝木，灵巢片叶荷。
仰笑鹍鹏辈，委身拂天波。
疏门不掩水，洛色寒更高。晓碧流视听，夕清濯衣袍。
为於仁义得，未觉登陟劳。远岸雪难莫，劲枝风易号。
霜禽各啸侣，吾亦爱吾曹。
崎岖有悬步，委曲饶荒寻。远树足良木，疏巢无争禽。
素魄衔夕岸，绿水生晓浔。空旷伊洛视，仿佛潇湘心。
何必尚远异，忧劳满行襟。
悬途多仄足，崎圃无修畦。芳兰与宿艾，手撷心不迷。
品子懒读书，辕驹难服犁。虚食日相投，夸肠讵能低。
耻从新学游，愿将古农齐。
都城多耸秀，爱此高县居。伊雒绕街巷，鸳鸯飞阎闾。
翠景何的砾，霜飔飘空虚。突出万家表，独治二亩蔬。
一旬一手版，十日九手锄。
手锄手自勖，激劝亦已饶。畏彼梨栗儿，空资玩弄骄。
夜景卧难尽，昼光坐易消。治旧得新义，耕荒生嘉苗。
锄治苟惬适，心形俱逍遥。
玉蹄裂鸣水，金绶忽照门。拂拭贫士席，拜候丞相辕。
德疏未为高，礼至方觉尊。岂唯耀兹日，可以荣远孙。
如何一阳朝，独荷众瑞繁。
东南富水木，寂寥蔽光辉。此地足文字，及时隘骖騑.
仄雪踏为平，涩行变如飞。令畦生气色，嘉绿新霏微。
天意资厚养，贤人肯相违。
