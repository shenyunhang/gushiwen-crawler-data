送中兄典邵州
唐代
韩翃
官骑连西向楚云，朱轩出饯昼纷纷。百城兼领安南国，
双笔遥挥王左君。一路诸侯争馆谷，洪池高会荆台曲。
玉颜送酒铜鞮歌，金管留人石头宿。北雁初回江燕飞，
南湖春暖著春衣。湘君祠对空山掩，渔父焚香日暮归。
百事无留到官后，重门寂寂垂高柳。零陵过赠石香溪，
洞口人来饮醇酒。登楼暮结邵阳情，万里苍波烟霭生。
他日新诗应见报，还如宣远在安城。
