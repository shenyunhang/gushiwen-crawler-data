西蜀旅舍春叹，寄朝中故人呈狄评事
唐代
岑参
春与人相乖，柳青头转白。生平未得意，览镜私自惜。
四海犹未安，一身无所适。自从兵戈动，遂觉天地窄。
功业悲后时，光阴叹虚掷。却为文章累，幸有开济策。
何负当途人，无心矜窘厄。回瞻后来者，皆欲肆轥轹。
起草思南宫，寄言忆西掖。时危任舒卷，身退知损益。
穷巷草转深，闲门日将夕。桥西暮雨黑，篱外春江碧。
昨者初识君，相看俱是客。声华同道术，世业通往昔。
早须归天阶，不得安孔席。吾先税归鞅，旧国如咫尺。
