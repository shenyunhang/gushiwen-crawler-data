古宫怨
唐代
长孙佐辅
窗前好树名玫瑰，去年花落今年开。无情春色尚识返，
君心忽断何时来。忆昔妆成候仙仗，宫琐玲珑日新上。
拊心却笑西子嚬，掩鼻谁忧郑姬谤。草染文章衣下履，
花黏甲乙床前帐。三千玉貌休自夸，十二金钗独相向。
盛衰倾夺欲何如，娇爱翻悲逐佞谀。重远岂能惭沼鹄，
弃前方见泣船鱼。看笼不记熏龙脑，咏扇空曾秃鼠须。
始喜类萝新托柏，终伤如荠却甘荼。院深独开还独闭，
鹦鹉惊飞苔覆地。满箱旧赐前日衣，渍枕新垂夜来泪。
痕多开镜照还悲，绿髻青蛾尚未衰。莫道新缣长绝比，
犹逢故剑会相追。
