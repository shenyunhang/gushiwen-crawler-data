鄜畤李相公
唐代
黄滔
秦城择日发征辕，斋戒来投节制尊。分虎名高初命相，
攀龙迹下愧登门。夜听讴咏销尘梦，晓拜旌幢战旅魂。
华舍未开宁有碍，彩毫虽乏敢无言。生兼文武为人杰，
出应乾坤静帝阍。计吐六奇谁敢敌，学穷三略不须论。
功高马卸黄金甲，台迥宾欢白玉樽。九穗嘉禾垂绮陌，
四时甘雨带雕轩。推恩每觉东溟浅，吹律能令北陆暄。
青草连沙无血溅，黄榆锁塞有莺翻。笙歌合沓春风郭，
鸡犬连延碧岫村。游子不缘贪献赋，永依棠树托蓬根。
