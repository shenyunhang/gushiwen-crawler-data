有所思
唐代
李贺
去年陌上歌离曲，今日君书远游蜀。帘外花开二月风，
台前泪滴千行竹。琴心与妾肠，此夜断还续。
想君白马悬雕弓，世间何处无春风。君心未肯镇如石，
妾颜不久如花红。夜残高碧横长河，河上无梁空白波。
西风未起悲龙梭，年年织素攒双蛾。江山迢递无休绝，
泪眼看灯乍明灭。自从孤馆深锁窗，桂花几度圆还缺。
鸦鸦向晓鸣森木，风过池塘响丛玉。白日萧条梦不成，
桥南更问仙人卜。
