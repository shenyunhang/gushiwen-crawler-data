酬崔千牛四郎早秋见寄
唐代
权德舆
浩歌坐虚室，庭树生凉风。碧云灭奇彩，白露萎芳丛。
感此时物变，悠然遐想通。偶来被簪组，自觉如池龙。
少年才藻新，金鼎世业崇。凤文已彪炳，琼树何青葱。
联镳长安道，接武承明宫。君登玉墀上，我侍彤庭中。
疲病多内愧，切磋常见同。起予览新诗，逸韵凌秋空。
相爱每不足，因兹寓深衷。
