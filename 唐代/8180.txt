宣州谢脁楼饯别校书叔云 / 陪侍御叔华登楼歌
唐代
李白
弃我去者，昨日之日不可留；
乱我心者，今日之日多烦忧。
长风万里送秋雁，对此可以酣高楼。
蓬莱文章建安骨，中间小谢又清发。
俱怀逸兴壮思飞，欲上青天览明月。(览 通：揽；明月 一作：日月)
抽刀断水水更流，举杯销愁愁更愁。(销愁 一作 消愁）
人生在世不称意，明朝散发弄扁舟。
