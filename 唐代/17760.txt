送进士刘师服东归
唐代
韩愈
猛虎落槛阱，坐食如孤豚。丈夫在富贵，岂必守一门。
公心有勇气，公口有直言。奈何任埋没，不自求腾轩。
仆本亦进士，颇尝究根源。由来骨鲠材，喜被软弱吞。
低头受侮笑，隐忍硉兀冤。泥雨城东路，夏槐作云屯。
还家虽阙短，把日亲晨飧。携持令名归，自足贻家尊。
时节不可玩，亲交可攀援。勉来取金紫，勿久休中园。
