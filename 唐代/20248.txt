感古四首
唐代
卢仝
天生圣明君，必资忠贤臣。舜禹竭股肱，共佐尧为君。
四载成地理，七政齐天文。阶下蓂荚生，琴上南风薰。
轮转夏殷周，时复犹一人。秦汉事谗巧，魏晋忘机钧。
猜忌相翦灭，尔来迷恩亲。以愚保其身，不觉身沉沦。
以智理其国，遂为国之贼。苟图容一身，万事良可恻。
可怜万乘君，聪明受沉惑。忠良伏草莽，无因施羽翼。
日月异又蚀，天地晦如墨。既亢而后求，异哉龙之德。
人生何所贵，所贵有终始。昨日盈尺璧，今朝尽瑕弃。
苍蝇点垂棘，巧舌成锦绮。箕子为之奴，比干谏而死。
仲尼鲁司寇，出走为群婢。假如屈原醒，其奈一国醉。
一国醉号呶，一人行清高。便欲激颓波，此事真徒劳。
上山逢猛虎，入海逢巨鳌。王者苟不死，腰下鱼鳞刀。
东海波连天，三度成桑田。高岸高于屋，斯须变溪谷。
天地犹尚然，人情难久全。夜半白刃仇，旦来金石坚。
萧绶既解坼，陈印亦弃捐。竭节遇刀割，输忠遭祸缠。
不予衾之眠，信予衾之穿。镜明不自照，膏润徒自煎。
抱剑长太息，泪堕秋风前。
古来不患寡，所患患不均。单醪投长河，三军尽沉沦。
今人异古人，结托唯亲宾。毁坼维鹊巢，不行鳲鸠仁。
鄙吝不识分，有心占阳春。鸾鹤日已疏，燕雀日已亲。
小物无大志，安测栖松筠。恩眷多弃故，物情尚逐新。
瓦砾暂拂拭，光掩连城珍。唇吻恣谈铄，黄金同灰尘。
苏秦北游赵，张禄西入秦。既变嫂叔节，仍摈华阳君。
万世金石交，一饷如浮云。骨肉且不顾，何况长羁贫。
君莫以富贵，轻忽他年少，听我暂话会稽朱太守。
正受冻饿时，索得人家贵傲妇。读书书史未润身，
负薪辛苦胝生肘。谓言琴与瑟，糟糠结长久。
不分杀人羽翮成，临临冲天妇嫌丑。□□□□□□□。
其奈一朝太守振羽仪，乡关昼行衣锦衣。哀哉旧妇何眉目，
新婿随行向天哭。寸心金石徒尔为，杯水庭沙空自覆。
乃知愚妇人，妒忌阴毒心。唯救眼底事，不思日月深。
等闲取羞死，岂如甘布衾。
