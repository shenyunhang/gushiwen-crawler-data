大漠行（一作胡皓诗）
唐代
崔湜
单于犯蓟壖，骠骑略萧边。南山木叶飞下地，
北海蓬根乱上天。科斗连营太原道，鱼丽合阵武威川。
三军遥倚仗，万里相驰逐。旌旆悠悠静瀚源，
鼙鼓喧喧动卢谷。穷徼上幽陵，吁嗟倦寝兴。
马蹄冻溜石，胡毳暖生冰。云沙泱漭天光闭，
河塞阴沉海色凝。崆峒异国谁能托，萧索边心常不乐。
近见行人畏白龙，遥闻公主愁黄鹤。阳春半，岐路间，
瑶台苑，玉门关。百花芳树红将歇，二月兰皋绿未还。
阵云不散鱼龙水，雨雪犹飞鸿雁山。山嶂连绵不可极，
路远辛勤梦颜色。北堂萱草不寄来，东园桃李长相忆。
汉将纷纭攻战盈，胡寇萧条幽朔清。韩君拜节偏知远，
郑吉驱旌坐见迎。火绝烟沉右西极，谷静山空左北平。
但使将军能百战，不须天子筑长城。
