杂诗六首
唐代
李华
黄钟叩元音，律吕更循环。邪气悖正声，郑卫生其间。
典乐忽涓微，波浪与天浑。嘈嘈鸱枭动，好鸟徒绵蛮。
王吉归乡里，甘心长闭关。
玄黄与丹青，五气之正色。圣人端其源，上下皆有则。
齐侯好紫衣，魏帝妇人饰。女奴厌金翠，倾海未满臆。
何忍严子陵，羊裘死荆棘。
甘酸不私人，元和运五行。生人受其用，味正心亦平。
爪牙相践伤，日与性命争。圣人不能绝，钻燧与炮烹。
嗜欲乘此炽，百金资一倾。正销神耗衰，邪胜体充盈。
颜子有馀乐，瓢中寒水清。
阴魄沦宇宙，太阳假其明。臣道不敢专，由此见亏盈。
未闻东菑稼，一气嘉谷成。上天降寒暑，地利乃可生。
葛藟附柔木，繁阴蔽曾原。风霜摧枝干，不复庇本根。
女萝依松柏，然后得长存。
孔光尊董贤，胡广惭李固。儒风冠天下，而乃败王度。
绛侯与博陆，忠朴受遗顾。求名不考实，文弊反成蠹。
结交得书生，书生钝且直。争权复争利，终不得其力。
我逢纵横者，是我牙与翼。相旋如疾风，并命趋紫极。
奔车得停轨，风火何相逼。仁义岂有常，肝胆反为贼。
勿嫌书生直，钝直深可忆。
