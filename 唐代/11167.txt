送舍弟频赴齐州三首
唐代
杜甫
岷岭南蛮北，徐关东海西。此行何日到，送汝万行啼。
绝域惟高枕，清风独杖藜。危时暂相见，衰白意都迷。
风尘暗不开，汝去几时来。兄弟分离苦，形容老病催。
江通一柱观，日落望乡台。客意长东北，齐州安在哉。
诸姑今海畔，两弟亦山东。去傍干戈觅，来看道路通。
短衣防战地，匹马逐秋风。莫作俱流落，长瞻碣石鸿。
