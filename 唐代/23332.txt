寄卢少尹
唐代
白居易
老诲心不乱，庄戒形太劳。生命既能保，死籍亦可逃。
嘉肴与旨酒，信是腐肠膏。艳声与丽色，真为伐性刀。
补养在积功，如裘集众毛。将欲致千里，可得差一毫。
颜回何为者，簟瓢才自给。肥醲不到口，年不登三十。
张苍何为者，染爱浩无际。妾媵填后房，竟寿百馀岁。
苍寿有何德，回夭有何辜。谁谓具圣体，不如肥瓠躯。
遂使世俗心，多疑仙道书。寄问卢先生，此理当何如。
