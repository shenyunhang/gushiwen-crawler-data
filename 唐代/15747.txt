温泉宫行
唐代
王建
十月一日天子来，青绳御路无尘埃。宫前内里汤各别，
每个白玉芙蓉开。朝元阁向山上起，城绕青山龙暖水。
夜开金殿看星河，宫女知更月明里。武皇得仙王母去，
山鸡昼鸣宫中树。温泉决决出宫流，宫使年年修玉楼。
禁兵去尽无射猎，日西麋鹿登城头。梨园弟子偷曲谱，
头白人间教歌舞。
