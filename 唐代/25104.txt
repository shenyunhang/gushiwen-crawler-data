赠毛仙翁
唐代
李绅
忆昔我祖神仙主，玄元皇帝周柱史。曾师轩黄友尧汤，
混迹和光佐周武。周之天子无仙气，成武康昭都瞥尔。
穆王粗识神仙事，八极轮蹄方逞志。鹤发韬真世不知，
日月星辰几回死。金鼎作丹丹化碧，三万六千神入宅。
仙兄受术几千年，已是当时驾鸿客。海光悠容天路长，
春风玉女开宫院。紫笔亲教书姓名，玉皇诏刻青金简。
桂窗一别三千春，秦妃镜里娥眉新。忽控香虬天上去，
海隅劫石霄花尘。一从仙驾辞中土，顽日昏风老无主。
九州争夺无时休，八骏垂头避豺虎。我亦玄元千世孙，
眼穿望断苍烟根。花麟白凤竟冥寞，飞春走月劳神昏。
百年命促奔马疾，愁肠盘结心摧崒。今朝稽首拜仙兄，
愿赠丹砂化秋骨。
