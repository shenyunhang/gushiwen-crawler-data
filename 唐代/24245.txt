游报本寺
唐代
牟融
山房寂寂荜门开，此日相期社友来。雅兴共寻方外乐，
新诗争羡郢中才。茶烟袅袅笼禅榻，竹影萧萧扫径苔。
醉后不知明月上，狂歌直到夜深回。
了然尘事不相关，锡杖时时独看山。白发任教双鬓改，
黄金难买一生闲。不留活计存囊底，赢得诗名满世间。
自笑微躯长碌碌，几时来此学无还。
