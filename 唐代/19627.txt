寿安西渡奉别郑相公
唐代
孟郊
洛河向西道，石波横磷磷。清风送君子，车远无还尘。
春别亦萧索，况兹冰霜晨。零落景易入，郁抑抱难申。
百宵华灯宴，一旦星散人。岁去弦吐箭，忧来蚕抽纶。
绵绵无穷事，各各驰绕身。徘徊黄缥缈，倏忽春霜宾。
相为物表物，永谢区中姻。日嗟来教士，仰望无由亲。
东都清风减，君子西归朝。独抱岁晏恨，泗吟不成谣。
贵游意多味，贱别情易消。回雁忆前叫，浪凫念后漂。
悠悠孤飞景，耸耸衔霜条。昧趣多滞涩，懒朋寡新僚。
病深理方悟，悔至心自烧。寂静道何在，忧勤学空饶。
乃知减闻见，始遂情逍遥。文字徒营织，声华谅疑骄。
顾惭耕稼士，朴略气韵调。善士有馀食，佳畦冬生苗。
养人在养身，此旨清如韶。愿贡高古言，敢望锡类招。
