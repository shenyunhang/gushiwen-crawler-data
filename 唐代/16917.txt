与道者同守庚申
唐代
权德舆
洞真善救世，守夜看仙经。俾我外持内，当兹申配庚。
斋心已恬愉，澡身自澄明。沉沉帘帏下，霭霭灯烛清。
四支动有息，一室虚白生。收视忘趋舍，叩齿集神灵。
伊予嗜欲寡，居常痾恙轻。三尸既伏窜，九藏乃和平。
无令耳目胜，则使性命倾。窅然深夜中，若与元气并。
释宗称定慧，儒师著诚明。派分示三教，理诣无二名。
吉祥能止止，委顺则生生。视履苟无咎，天祐期永贞。
应物智不劳，虚中理自冥。岂资金丹术，即此驻颓龄。
