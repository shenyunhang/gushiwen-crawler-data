花石长枕歌答章居士赠
唐代
皎然
楚山有石郢人琢，琢成长枕知是玉。全疑冰片坐恐销，
间发花丛惊不足。赠予比之金琅玕，琼花烂熳浮席端。
吾师道吾不执宝，今日感君因执看。试叩铿然应清律，
纤尘不留蝇敢拂。万物皆因造化资，如何独负清贞质。
南山有云鹄在空，长松为我生凉风。高友朗咏乐其中，
行住四仪皆道意。不学小乘一曲士，唯将此物安座隅，
取次闲眠有禅味。
