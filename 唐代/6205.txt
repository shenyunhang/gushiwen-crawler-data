同诸公秋霁曲江俯见南山
唐代
储光羲
天静终南高，俯映江水明。有若蓬莱下，浅深见澄瀛。
群峰悬中流，石壁如瑶琼。鱼龙隐苍翠，鸟兽游清泠。
菰蒲林下秋，薜荔波中轻。山戛浴兰阯，水若居云屏。
岚气浮渚宫，孤光随曜灵。阴阴豫章馆，宛宛百花亭。
大君及群臣，宴乐方嘤鸣。吾党二三子，萧辰怡性情。
逍遥沧洲时，乃在长安城。
