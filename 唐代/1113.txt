乐府杂曲。鼓吹曲辞。临高台
唐代
王勃
临高台，高台迢递绝浮埃，瑶轩绮构何崔嵬，
鸾歌凤吹清且哀。俯瞰长安道，萋萋御沟草，
斜对甘泉路，苍苍茂陵树。高台四望同，
帝乡佳气郁葱葱。紫阁丹楼纷照曜，璧房锦殿相玲珑。
东弥长乐观，西指未央宫。赤城映朝日，绿树摇春风。
旗亭百队开新市，甲第千甍分戚里。朱轮翠盖不胜春，
叠树层楹相对起。复有青楼大道中，绣户文窗雕绮栊。
锦衣昼不襞，罗帏夕未空。歌屏朝掩翠，妆镜晚窥红。
为吾安宝髻，蛾眉罢花丛。狭路尘间黯将暮，
云间月色明如素。鸳鸯池上两两飞，凤凰楼下双双度。
物色正如此，佳期那不顾。银鞍绣毂盛繁华，
可怜今夜宿倡家。倡家少妇不须嚬，东园桃李片时春。
君看旧日高台处，柏梁铜雀生黄尘。
