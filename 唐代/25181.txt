秋暮山中怀李端公益
唐代
鲍溶
旧事与日远，秋花仍旧香。前年绣衣客，此节过此堂。
侍臣不自高，笑脱绣衣裳。眠云有馀态，入鸟不乱行。
我恐云岚色，损君鞍马光。君言此何言，且共覆前觞。
古人重一笑，买日轻金装。日尽秉烛游，千年不能忘。
君言此何言，明日皆异乡。明日非今日，山下道路长。
一从山下来，天地再炎凉。此中会难得，梦君马玄黄。
