奉酬淮南牛相公思黯见寄二十四韵（每对双关分叙两意）
唐代
白居易
白老忘机客，牛公济世贤。鸥栖心恋水，鹏举翅摩天。
累就优闲秩，连操造化权。贫司甚萧洒，荣路自喧阗。
望苑三千日，台阶十五年。是人皆弃忘，何物不陶甄。
篮舆游嵩岭，油幢镇海壖。竹篙撑钓艇，金甲拥楼船。
雪夜寻僧舍，春朝列妓筵。长斋俨香火，密宴簇花钿。
自觉闲胜闹，遥知醉笑禅。是非分未定，会合杳无缘。
我正思扬府，君应望洛川。西来风袅袅，南去雁连连。
日落龙门外，潮生瓜步前。秋同一时尽，月共两乡圆。
旧眷交欢在，新文气调全。惭无白雪曲，难答碧云篇。
金谷诗谁赏，芜城赋众传。珠应哂鱼目，铅未伏龙泉。
远讯惊魔物，深情寄酒钱。霜纨一百匹，玉柱十三弦。
楚醴来尊里，秦声送耳边。何时红烛下，相对一陶然。
