庙之神
唐代
元稹
我马烦兮释我车，神之庙兮山之阿。予一拜而一祝，
祝予心之无涯。涕汍澜而零落，神寂默而无哗。神兮神兮，
奈神之寂默而不言何。复再拜而再祝，鼓吾腹兮歌吾歌。
歌曰：今耶，古耶，有耶，无耶。福不自神耶，
神不福人耶。巫尔惑耶，稔而诛耶。谒不得耶，
终不可谒耶。返吾驾而遵吾道，庙之木兮山之花。
