虫豸诗。虻（三首）
唐代
元稹
阴深山有瘴，湿垫草多虻。众噬锥刀毒，群飞风雨声。
汗粘疮痏痛，日曝苦辛行。饱尔蛆残腹，安知天地情。
千山溪沸石，六月火烧云。自顾生无类，那堪毒有群。
搏牛皮若截，噬马血成文。蹄角尚如此，肌肤安可云。
辛螫终非久，炎凉本递兴。秋风自天落，夏蘖与霜澄。
一镜开潭面，千锋露石棱。气平虫豸死，云路好攀登。
