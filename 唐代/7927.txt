赠从孙义兴宰铭
唐代
李白
天子思茂宰，天枝得英才。
朗然清秋月，独出映吴台。
落笔生绮绣，操刀振风雷。
蠖屈虽百里，鹏鶱望三台。
退食无外事，琴堂向山开。
绿水寂以闲，白云有时来。
河阳富奇藻，彭泽纵名杯。
所恨不见之，犹如仰昭回。
元恶昔滔天，疲人散幽草。
惊川无活鳞，举邑罕遗老。
誓雪会稽耻，将奔宛陵道。
亚相素所重，投刃应桑林。
独坐伤激扬，神融一开襟。
弦歌欣再理，和乐醉人心。
蠹政除害马，倾巢有归禽。
壶浆候君来，聚舞共讴吟。
农人弃蓑笠，蚕女堕缨簪。
欢笑相拜贺，则知惠爱深。
历职吾所闻，称贤尔为最。
化洽一邦上，名驰三江外。
峻节贯云霄，通方堪远大。
能文变风俗，好客留轩盖。
他日一来游，因之严光濑。
