读东方朔杂事
唐代
韩愈
严严王母宫，下维万仙家。噫欠为飘风，濯手大雨沱。
方朔乃竖子，骄不加禁诃。偷入雷电室，輷輘掉狂车。
王母闻以笑，卫官助呀呀。不知万万人，生身埋泥沙。
簸顿五山踣，流漂八维蹉。曰吾儿可憎，奈此狡狯何。
方朔闻不喜，褫身络蛟蛇。瞻相北斗柄，两手自相挼。
群仙急乃言，百犯庸不科。向观睥睨处，事在不可赦。
欲不布露言，外口实喧哗。王母不得已，颜嚬口赍嗟。
颔头可其奏，送以紫玉珂。方朔不惩创，挟恩更矜夸。
诋欺刘天子，正昼溺殿衙。一旦不辞诀，摄身凌苍霞。
