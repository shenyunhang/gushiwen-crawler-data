顾十二况左迁过韦苏州房杭州韦睦州…以继三君子之风焉
唐代
刘太真
宠至乃不惊，罪及非无由。奔迸历畏途，缅邈赴偏陬。
牧此凋弊甿，属当赋敛秋。夙兴谅无补，旬暇焉敢休。
前日怀友生，独登城上楼。迢迢西北望，远思不可收。
今日车骑来，旷然销人忧。晨迎东斋饭，晚度南溪游。
以我碧流水，泊君青翰舟。莫将迁客程，不为胜境留。
飞札谢三守，斯篇希见酬。
