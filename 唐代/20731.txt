江边四十韵（此后并江陵时作）
唐代
元稹
官借江边宅，天生地势坳。欹危饶坏构，迢递接长郊。
怪鵩频栖息，跳蛙颇混淆。总无篱缴绕，尤怕虎咆哮。
停潦鱼招獭，空仓鼠敌猫。土虚烦穴蚁，柱朽畏藏蛟。
蛇虺吞檐雀，豺狼逐野麃。犬惊狂浩浩，鸡乱响嘐嘐.
濩落贫甘守，荒凉秽尽包。断帘飞熠耀，当户网蟏蛸。
曲突翻成沼，行廊却代庖。桥横老颠枿，马病裛刍茭。
一一床头点，连连砌下泡。辱泥疑在绛，避雨想经崤。
相顾忧为鳖，谁能复系匏。誓心来利往，卜食过安爻。
何计逃昏垫，移文报旧交。栋梁存伐木，苫盖愧分茅。
金琯排黄荻，琅玕袅翠梢。花砖水面斗，鸳瓦玉声敲。
方础荆山采，修掾郢匠铇。隐锥雷震蛰，破竹箭鸣骹.
正寝初停午，频眠欲转胞。囷圆收薄禄，厨敝备嘉肴。
各各人宁宇，双双燕贺巢。高门受车辙，华厩称蒲捎。
尺寸皆随用，毫厘敢浪抛。篾馀笼白鹤，枝剩架青。
制榻容筐篚，施关拒斗筲。栏干防汲井，密室待持胶。
庭草佣工薙，园蔬稚子掊。本图闲种植，那要择肥硗。
绿柚勤勤数，红榴个个抄。池清漉螃蟹，瓜蠹拾螌蟊。
晒篆看沙鸟，磨刀绽海鲛。罗灰修药灶，筑垛阅弓弰。
散诞都由习，童蒙剩懒教。最便陶静饮，还作解愁嘲。
近浦闻归楫，遥城罢晓铙。王孙如有问，须为并挥鞘。
