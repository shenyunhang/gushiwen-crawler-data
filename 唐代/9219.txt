潼关镇国军句覆使院早春，寄王同州
唐代
岑参
胡寇尚未尽，大军镇关门。旌旗遍草木，兵马如云屯。
圣朝正用武，诸将皆承恩。不见征战功，但闻歌吹喧。
儒生有长策，闭口不敢言。昨从关东来，思与故人论。
何为廊庙器，至今居外藩。黄霸宁淹留，苍生望腾鶱.
卷帘见西岳，仙掌明朝暾。昨夜闻春风，戴胜过后园。
各自限官守，何由叙凉温。离忧不可忘，襟背思树萱。
