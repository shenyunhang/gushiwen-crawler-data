寄司马山人十二韵
唐代
杜甫
关内昔分袂，天边今转蓬。驱驰不可说，谈笑偶然同。
道术曾留意，先生早击蒙。家家迎蓟子，处处识壶公。
长啸峨嵋北，潜行玉垒东。有时骑猛虎，虚室使仙童。
发少何劳白，颜衰肯更红。望云悲轗轲，毕景羡冲融。
丧乱形仍役，凄凉信不通。悬旌要路口，倚剑短亭中。
永作殊方客，残生一老翁。相哀骨可换，亦遣驭清风。
