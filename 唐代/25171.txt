述德上太原严尚书绶（一作王尚书，无绶字）
唐代
鲍溶
帝命河岳神，降灵翼轩辕。天王委管籥，开闭秦北门。
顶戴日月光，口宣雨露言。甲马不及汗，天骄自亡魂。
清冢入内地，黄河穷本源。风云寝气象，鸟兽翔旗幡。
军人歌无胡，长剑倚昆仑。终古鞭血地，到今耕稼繁。
樵客天一畔，何由拜旌轩。愿请执御臣，为公动朱轓.
岂令群荒外，尚有辜帝恩。愿陈田舍歌，暂息四座喧。
条桑去附枝，薙草绝本根。可惜汉公主，哀哀嫁乌孙。
