答豆卢次方
唐代
皎然
吾爱道交论，为高贵世名。昔称柴桑令，今闻豆卢生。
彼生清淮气，独钟文中彩。近作公宴诗，如逢何柳在。
吾用古人耳，采君四坐珍。贤士胜朝晖，温温无冬春。
朝晖烁我肌，贤士清我神。微尔与云鹄，幽怀何由申。
别来秋风至，独坐楚山碧。高月当清冥，禅心正寂历。
增波徒相骇，人远情不隔。有书遗琼什，以代貂襜褕。
风教凌越绝，声名掩吴趋。悬璧安可酬，徙倚还踟蹰。
