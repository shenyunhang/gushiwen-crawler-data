吊卢殷
唐代
孟郊
诗人多清峭，饿死抱空山。白云既无主，飞出意等闲。
久病床席尸，护丧童仆孱。故书穷鼠啮，狼藉一室间。
君归新鬼乡，我面古玉颜。羞见入地时，无人叫追攀。
百泉空相吊，日久哀潺潺。
唧唧复唧唧，千古一月色。新新复新新，千古一花春。
邙风噫孟郊，嵩秋葬卢殷。北邙前后客，相吊为埃尘。
北邙棘针草，泪根生苦辛。烟火不自暖，筋力早已贫。
幽荐一杯泣，泻之清洛滨。添为断肠声，愁杀长别人。
棘针风相号，破碎诸苦哀。苦哀不可闻，掩耳亦入来。
哭弦多煎声，恨涕有馀摧。噫贫气已焚，噫死心更灰。
梦世浮闪闪，泪波深洄洄。薤歌一以去，蒿闭不复开。
登封草木深，登封道路微。日月不与光，莓苔空生衣。
可怜无子翁，蚍蜉缘病肌。挛卧岁时长，涟涟但幽噫。
幽噫虎豹闻，此外相访稀。至亲唯有诗，抱心死有归。
河南韩先生，后君作因依。磨一片嵌岩，书千古光辉。
贤人无计校，生苦死徒夸。他名润子孙，君名润泥沙。
可惜千首文，闪如一朝花。零落难苦言，起坐空惊嗟。
耳闻陋巷生，眼见鲁山君。饿死始有名，饿名高氛氲。
戆叟老壮气，感之为忧云。所忧唯一泣，古今相纷纷。
平生与君说，逮此俱云云。
初识漆鬓发，争为新文章。夜踏明月桥，店饮吾曹床。
醉啜二杯酿，名郁一县香。寺中摘梅花，园里翦浮芳。
高嗜绿蔬羹，意轻肥腻羊。吟哦无滓韵，言语多古肠。
白首忽然至，盛年如偷将。清浊俱莫追，何须骂沧浪。
前贤多哭酒，哭酒免哭心。后贤试衔之，哀至无不深。
少年哭酒时，白发亦已侵。老年哭酒时，声韵随生沉。
寄言哭酒宾，勿作登封音。登封徒放声，天地竟难寻。
同人少相哭，异类多相号。始知禽兽痴，却至天然高。
非子病无泪，非父念莫劳。如何裁亲疏，用礼如用刀。
孤丧鲜匍匐，闭哀抱郁陶。烦他手中葬，诚信焉能褒。
嗟嗟无子翁，死弃如脱毛。
圣人哭贤人，骨化气为星。文章飞上天，列宿增晶荧。
前古文可数，今人文亦灵。高名称谪仙，升降曾莫停。
有文死更香，无文生亦腥。为君铿好辞，永传作谧宁。
