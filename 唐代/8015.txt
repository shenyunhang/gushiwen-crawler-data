安陆白兆山桃花岩寄刘侍御绾（作春归桃花岩贻许侍御）
唐代
李白
云卧三十年，好闲复爱仙。蓬壶虽冥绝，鸾鹤心悠然。
归来桃花岩，得憩云窗眠。对岭人共语，饮潭猿相连。
时升翠微上，邈若罗浮巅。两岑抱东壑，一嶂横西天。
树杂日易隐，崖倾月难圆。芳草换野色，飞萝摇春烟。
入远构石室，选幽开上田。独此林下意，杳无区中缘。
永辞霜台客，千载方来旋。
