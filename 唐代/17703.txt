和虞部卢四酬翰林钱七赤藤杖歌（元和四年作）
唐代
韩愈
赤藤为杖世未窥，台郎始携自滇池。滇王扫宫避使者，
跪进再拜语嗢咿。绳桥拄过免倾堕，性命造次蒙扶持。
途经百国皆莫识，君臣聚观逐旌麾。共传滇神出水献，
赤龙拔须血淋漓。又云羲和操火鞭，暝到西极睡所遗。
几重包裹自题署，不以珍怪夸荒夷。归来捧赠同舍子，
浮光照手欲把疑。空堂昼眠倚牖户，飞电著壁搜蛟螭。
南宫清深禁闱密，唱和有类吹埙篪。妍辞丽句不可继，
见寄聊且慰分司。
