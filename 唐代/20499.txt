听颖师琴歌
唐代
李贺
别浦云归桂花渚，蜀国弦中双凤语。芙蓉叶落秋鸾离，
越王夜起游天姥。暗珮清臣敲水玉，渡海蛾眉牵白鹿。
谁看挟剑赴长桥，谁看浸发题春竹。竺僧前立当吾门，
梵宫真相眉棱尊。古琴大轸长八尺，峄阳老树非桐孙。
凉馆闻弦惊病客，药囊暂别龙须席。请歌直请卿相歌，
奉礼官卑复何益。
