李鄠县丈人胡马行
唐代
杜甫
丈人骏马名胡骝，前年避胡过金牛。回鞭却走见天子，
朝饮汉水暮灵州。自矜胡骝奇绝代，乘出千人万人爱。
一闻说尽急难材，转益愁向驽骀辈。头上锐耳批秋竹，
脚下高蹄削寒玉。始知神龙别有种，不比俗马空多肉。
洛阳大道时再清，累日喜得俱东行。凤臆龙鬐未易识，
侧身注目长风生。
