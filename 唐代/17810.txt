谴疟鬼
唐代
韩愈
屑屑水帝魂，谢谢无馀辉。如何不肖子，尚奋疟鬼威。
乘秋作寒热，翁妪所骂讥。求食欧泄间，不知臭秽非。
医师加百毒，熏灌无停机。灸师施艾炷，酷若猎火围。
诅师毒口牙，舌作霹雳飞。符师弄刀笔，丹墨交横挥。
咨汝之胄出，门户何巍巍。祖轩而父顼，未沫于前徽。
不修其操行，贱薄似汝稀。岂不忝厥祖，靦然不知归。
湛湛江水清，归居安汝妃。清波为裳衣，白石为门畿。
呼吸明月光，手掉芙蓉旂。降集随九歌，饮芳而食菲。
赠汝以好辞，咄汝去莫违。
