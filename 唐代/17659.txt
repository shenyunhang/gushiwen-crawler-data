龊龊
唐代
韩愈
龊龊当世士，所忧在饥寒。但见贱者悲，不闻贵者叹。
大贤事业异，远抱非俗观。报国心皎洁，念时涕汍澜。
妖姬坐左右，柔指发哀弹。酒肴虽日陈，感激宁为欢。
秋阴欺白日，泥潦不少干。河堤决东郡，老弱随惊湍。
天意固有属，谁能诘其端。愿辱太守荐，得充谏诤官。
排云叫阊阖，披腹呈琅玕.致君岂无术，自进诚独难。
