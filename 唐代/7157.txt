云母泉诗
唐代
李华
晨登玄石岭，岭上寒松声。朗日风雨霁，高秋天地清。
山门开古寺，石窦含纯精。洞彻净金界，夤缘流玉英。
泽药滋畦茂，气染茶瓯馨。饮液尽眉寿，餐和皆体平。
琼浆驻容发，甘露莹心灵。岱谷谢巧妙，匡山徒有名。
愿言构蓬荜，荷锸引泠泠。访道出人世，招贤依福庭。
此心不能已，寤寐见吾兄。曾结颍阳契，穷年无所成。
东西同放逐，蛇豕尚纵横。江汉阻携手，天涯万里情。
恩光起憔悴，西上谒承明。秋色变江树，相思纷以盈。
猿啼巴丘戍，月上武陵城。共恨川路永，无由会友生。
云泉不可忘，何日遂躬耕。
