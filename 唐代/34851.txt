富贵曲
唐代
李咸用
画藻雕山金碧彩，鸳鸯叠翠眠晴霭。编珠影里醉春庭，
团红片下攒歌黛。革咽丝烦欢不改，缴绛垂缇忽如晦。
活花起舞夜春来，蜡焰煌煌天日在。雪暖瑶杯凤髓融，
红拖象箸猩唇细。空中汉转星移盖，火城拥出随朝会。
车如雷兮马如龙，鬼神辟易不敢害。冠峨剑重锵环珮，
步入天门相真宰。开口长为爵禄筌，回眸便是公卿罪。
珍珠索得龙宫贫，膏腴刮下苍生背。九野干戈指著心，
威福满拳犹未快。我闻周公贵为天子弟，富有半四海，
蔑有骄奢贻后悔。红锦障收，珊瑚树碎，至今笑石崇王恺。
