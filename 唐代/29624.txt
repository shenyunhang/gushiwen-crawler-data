灵台家兄古镜歌
唐代
薛逢
一尺圆潭深黑色，篆文如丝人不识。耕夫云住赫连城，
赫连城下亲耕得。镜上磨莹一月馀，日中渐见菱花舒。
金膏洗拭鉎涩尽，黑云吐出新蟾蜍。人言此是千年物，
百鬼闻之形暗栗，玉匣曾经龙照来，岂宜更鉴农夫质。
有时霹雳半夜惊，窗中飞电如晦明。盘龙鳞胀玉匣溢，
牙爪触风时有声。耕夫不解珍灵异，翻惧赫连神作祟。
十千卖与灵台兄，百丈灵湫坐中至。溢匣水色如玉倾，
儿童不敢窥泓澄。寒光照人近不得，坐愁雷电湫中生。
吾兄吾兄须爱惜，将来慎勿虚抛掷。兴云致雨会有时，
莫遣红妆秽灵迹。
