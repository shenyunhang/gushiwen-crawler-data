与马异结交诗
唐代
卢仝
天地日月如等闲，卢仝四十无往还。唯有一片心脾骨，
巉岩崒硉兀郁律。刀剑为峰崿，平地放著高如昆仑山。
天不容，地不受，日月不敢偷照耀。神农画八卦，
凿破天心胸。女娲本是伏羲妇，恐天怒，捣炼五色石，
引日月之针，五星之缕把天补。补了三日不肯归婿家，
走向日中放老鸦。月里栽桂养虾蟆，天公发怒化龙蛇。
此龙此蛇得死病，神农合药救死命。天怪神农党龙蛇，
罚神农为牛头，令载元气车。不知药中有毒药，
药杀元气天不觉。尔来天地不神圣，日月之光无正定。
不知元气元不死，忽闻空中唤马异。马异若不是祥瑞，
空中敢道不容易。昨日仝不仝，异自异，是谓大仝而小异。
今日仝自仝，异不异，是谓仝不往兮异不至，
直当中兮动天地。白玉璞里斫出相思心，
黄金矿里铸出相思泪。忽闻空中崩崖倒谷声，
绝胜明珠千万斛，买得西施南威一双婢。此婢娇饶恼杀人，
凝脂为肤翡翠裙，唯解画眉朱点唇。自从获得君，
敲金摐玉凌浮云。却返顾，一双婢子何足云。
平生结交若少人，忆君眼前如见君。青云欲开白日没，
天眼不见此奇骨。此骨纵横奇又奇，千岁万岁枯松枝。
半折半残压山谷，盘根蹙节成蛟螭。
忽雷霹雳卒风暴雨撼不动，欲动不动千变万化总是鳞皴皮。
此奇怪物不可欺。卢仝见马异文章，酌得马异胸中事。
风姿骨本恰如此，是不是，寄一字。
