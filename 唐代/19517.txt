上张徐州
唐代
孟郊
为水不入海，安得浮天波。为木不在山，安得横日柯。
再来君子傍，始觉精义多。大德唯一施，众情自偏颇。
至乐无宫徵，至声遗讴歌。愿鼓空桑弦，永使万物和。
顾己诚拙讷，干名已蹉跎。献词惟在口，所欲无馀佗。
乍作支泉石，乍作翳松萝。一不改方圆，破质为琢磨。
贱子本如此，大贤心若何。岂是无异途，异途难经过。
