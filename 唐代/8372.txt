纪南陵题五松山
唐代
李白
圣达有去就，潜光愚其德。
鱼与龙同池，龙去鱼不测。
当时版筑辈，岂知傅说情。
一朝和殷羹，光气为列星。
伊尹生空桑，捐庖佐皇极。
桐宫放太甲，摄政无愧色。
三年帝道明，委质终辅翼。
旷哉至人心，万古可为则。
时命或大缪，仲尼将奈何。
鸾凤忽覆巢，麒麟不来过。 
龟山蔽鲁国，有斧且无柯。
归来归去来，宵济越洪波。
