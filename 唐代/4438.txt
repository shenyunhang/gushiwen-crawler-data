奉酬韦祭酒嗣立偶游龙门北溪忽怀骊山别业呈诸留守之作
唐代
张说
石涧泉虚落，松崖路曲回。闻君北溪下，想像南山隈。
近念鼎湖别，遥思云嶂陪。不同奇觏往，空睹斯文来。
岁后寒初变，春前芳未开。黄蕤袅岸柳，紫萼折村梅。
尽室兹游玩，盈门几乐哉。嗟留洛阳陌，梦诣建章台。
野失巢由性，朝非元凯才。布怀钦远迹，幽意日尘埃。
