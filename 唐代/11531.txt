舟出江陵南浦，奉寄郑少尹（审）
唐代
杜甫
更欲投何处，飘然去此都。形骸元土木，舟楫复江湖。
社稷缠妖气，干戈送老儒。百年同弃物，万国尽穷途。
雨洗平沙静，天衔阔岸纡。鸣螀随泛梗，别燕赴秋菰。
栖托难高卧，饥寒迫向隅。寂寥相喣沫，浩荡报恩珠。
溟涨鲸波动，衡阳雁影徂。南征问悬榻，东逝想乘桴。
滥窃商歌听，时忧卞泣诛。经过忆郑驿，斟酌旅情孤。
