酬乐天醉后狂吟十韵（来章有移家惟醉和之句）
唐代
刘禹锡
散诞人间乐，逍遥地上仙。诗家登逸品，释氏悟真筌。
制诰留台阁，歌词入管弦。处身于木雁，任世变桑田。
吏隐情兼遂，儒玄道两全。八关斋适罢，三雅兴尤偏。
文墨中年旧，松筠晚岁坚。鱼书曾替代，香火有因缘。
欲向醉乡去，犹为色界牵。好吹杨柳曲，为我舞金钿。
