南池（在阆中县东南，即彭道将鱼池）
唐代
杜甫
峥嵘巴阆间，所向尽山谷。安知有苍池，万顷浸坤轴。
呀然阆城南，枕带巴江腹。芰荷入异县，粳稻共比屋。
皇天不无意，美利戒止足。高田失西成，此物颇丰熟。
清源多众鱼，远岸富乔木。独叹枫香林，春时好颜色。
南有汉王祠，终朝走巫祝。歌舞散灵衣，荒哉旧风俗。
高堂亦明王，魂魄犹正直。不应空陂上，缥缈亲酒食。
淫祀自古昔，非唯一川渎。干戈浩茫茫，地僻伤极目。
平生江海兴，遭乱身局促。驻马问渔舟，踌躇慰羁束。
