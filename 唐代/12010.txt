和范郎中宿直中书，晓玩清池，赠南省同僚两垣遗补
唐代
钱起
青琐留才子，春池静禁林。自矜仙岛胜，宛在掖垣深。
引派彤庭里，含虚玉砌阴。涨来知圣泽，清处见天心。
兰气飘红岸，文星动碧浔。凤栖长近日，虬卧欲为霖。
席宠虽高位，流谦乃素襟。焚香春漏尽，假寐晓莺吟。
丹地宜清泚，朝阳复照临。司言兼逸趣，鼓兴接知音。
六义惊摛藻，三台响掷金。为怜风水外，落羽此漂沉。
