顺宗至德大安孝皇帝挽歌三首（时充卤簿使）
唐代
权德舆
十叶开昌运，三辰丽德音。荐功期瘗玉，昭俭每捐金。
解泽皇风遍，虞泉白日沈。仍闻起居注，焚奏感人心。
孝理本忧勤，玄功在啬神。睿图传上嗣，寿酒比家人。
仙驭三清远，行宫万象新。小臣司吉从，还扈属车尘。
候晓传清跸，迎风引彩旒。共瞻宫辂出，遥想望陵愁。
弓剑随云气，衣冠奉月游。空馀驾龙处，摇落鼎湖秋。
