相和歌辞。贾客乐
唐代
张籍
金陵向西贾客多，船中生长乐风波。欲发移船近江口，
船头祭神各浇酒。停杯共说远行期，入蜀经蛮远别离。
金多众中为上客，夜夜算缗眠独迟。秋江初月猩猩语，
孤帆夜发满湘渚。水工持楫防暗滩，直过山边及前侣。
年年逐利西复东，姓名不在县籍中。农夫税多长辛苦，
弃业长为贩卖翁。
