大云寺二十韵
唐代
元稹
地胜宜台殿，山晴离垢氛。现身千佛国，护世四王军。
碧耀高楼瓦，赪飞半壁文。鹤林萦古道，雁塔没归云。
幡影中天飏，钟声下界闻。攀萝极峰顶，游目到江濆。
驯鸽闲依缀，调猿静守群。虎行风捷猎，龙睡气氛氲。
获稻禅衣卷，烧畬劫火焚。新英蜂采掇，荒草象耕耘。
钵付灵童洗，香教善女熏。果枝低罯罯，花雨泽雰雰。
示化维摩疾，降魔力士勋。听经神变见，说偈鸟纷纭。
上境光犹在，深谿暗不分。竹笼烟欲暝，松带日馀曛。
真谛成知别，迷心尚有云。多生沉五蕴，宿习乐三坟。
谕鹿车虽设，如蚕绪正棼。且将平等义，还奉圣明君。
