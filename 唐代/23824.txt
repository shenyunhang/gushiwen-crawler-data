饮后戏示弟子
唐代
白居易
吾为尔先生，尔为吾弟子。孔门有遗训，复坐吾告尔。
先生馔酒食，弟子服劳止。孝敬不在他，在兹而已矣。
欲我少忧愁，欲我多欢喜。无如酝好酒，酒须多且旨。
旨即宾可留，多即罍不耻。吾更有一言，尔宜听入耳。
人老多忧贫，人病多忧死。我今虽老病，所忧不在此。
忧在半酣时，尊空座客起。
