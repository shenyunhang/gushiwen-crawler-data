秋日对酒
唐代
武元衡
行年过始衰，秋至独先悲。事往怜神魄，感深滋涕洟。
百忧纷在虑，一醉兀无思。宝瑟拂尘匣，徽音凝朱丝。
幽圃蕙兰气，烟窗松桂姿。我乏济时略，杖节抚藩维。
山川大兵后，牢落空城池。惊沙犹振野，绿草生荒陂。
物变风雨顺，人怀天地慈。春耕事秋战，戎马去封陲。
波澜暗超忽，坚白亦磷缁。客有自嵩颍，重征栖隐期。
丹诀学仙晚，白云归谷迟。君恩不可报，霜露绕南枝。
