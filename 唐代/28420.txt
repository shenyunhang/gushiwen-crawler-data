送元昼上人归苏州兼寄张厚二首
唐代
许浑
自卜闲居荆水头，感时相别思悠悠。一樽酒尽青山暮，
千里书回碧树秋。深巷久贫知寂寞，小诗多病尚风流。
昼公此去应相问，为说沾巾忆旧游。
三年无事客吴乡，南陌春园碧草长。共醉八门回画舸，
独还三径掩书堂。前山雨过池塘满，小院秋归枕簟凉。
经岁别离心自苦，何堪黄叶落清漳。
