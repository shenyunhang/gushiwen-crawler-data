旅馆雪晴，又睹新月，众兴所感，因成杂言
唐代
权德舆
寥寥深夜雪初晴，楼上云开月渐明。池中片影依稀见，
帘外清光远近生。皎皎晴空疑破镜，广庭积素偏相映。
珠帘卷却光更深，玉指持来色逾净。梦觉青楼最可怜，
婵娟素魄满寒天。天地寥寥同一色，秦淮楚江无限极。
归鸿断猿何处声，深闺旅馆遥相忆。长安五侯华阁开，
嘉宾列坐倾金罍。赏明月，玩流雪，纤手蛾眉座中设，
清歌一声无断绝。夜已央，乐未阑。狐裘兽炭不知寒，
珠环翠珮声珊珊。履舄纷纭桂袖攒，朱颜倚醉尽君欢。
人生少年全不久，相看且劝杯中酒。丈夫富贵自有期，
映雪读书徒白首。
