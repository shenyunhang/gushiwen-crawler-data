贾侍郎自会稽使回篇什盈卷兼蒙见寄一首…数事率成十韵
唐代
刘长卿
江上逢星使，南来自会稽。惊年一叶落，按俗五花嘶。
上国悲芜梗，中原动鼓鼙。报恩看铁剑，衔命出金闺。
风物催归绪，云峰发咏题。天长百越外，潮上小江西。
鸟道通闽岭，山光落剡溪。暮帆千里思，秋夜一猿啼。
柏树荣新垄，桃源忆故蹊。若能为休去，行复草萋萋。
