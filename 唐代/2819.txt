酬王履震游园林见贻
唐代
张九龄
宅生惟海县，素业守郊园。中览霸王说，上徼明主恩。
一行罢兰径，数载历金门。既负潘生拙，俄从周任言。
逶迤恋轩陛，萧散反丘樊。旧径稀人迹，前池耗水痕。
并看芳树老，唯觉敝庐存。自我栖幽谷，逢君翳覆盆。
孟轲应有命，贾谊得无冤。江上行伤远，林间偶避喧。
地偏人事绝，时霁鸟声繁。独善心俱闭，穷居道共尊。
乐因南涧藻，忧岂北堂萱。幽意加投漆，新诗重赠轩。
平生徇知己，穷达与君论。
