单父东楼秋夜送族弟沈之秦（时凝弟在席）
唐代
李白
尔从咸阳来，问我何劳苦。沐猴而冠不足言，
身骑土牛滞东鲁。沈弟欲行凝弟留，孤飞一雁秦云秋。
坐来黄叶落四五，北斗已挂西城楼。丝桐感人弦亦绝，
满堂送君皆惜别。卷帘见月清兴来，疑是山阴夜中雪。
明日斗酒别，惆怅清路尘。遥望长安日，不见长安人。
长安宫阙九天上，此地曾经为近臣。一朝复一朝，
发白心不改。屈原憔悴滞江潭，亭伯流离放辽海。
折翮翻飞随转蓬，闻弦坠虚下霜空。圣朝久弃青云士，
他日谁怜张长公。
