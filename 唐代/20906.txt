送岭南崔侍御
唐代
元稹
我是北人长北望，每嗟南雁更南飞。君今又作岭南别，
南雁北归君未归。洞主参承惊豸角，岛夷安集慕霜威。
黄家贼用镩刀利，白水郎行旱地稀。蜃吐朝光楼隐隐，
鳌吹细浪雨霏霏。毒龙蜕骨轰雷鼓，野象埋牙劚石矶。
火布垢尘须火浣，木绵温软当绵衣。桄榔面碜槟榔涩，
海气常昏海日微。蛟老变为妖妇女，舶来多卖假珠玑。
此中无限相忧事，请为殷勤事事依。
