猛虎行（诸本有赠李宗闵字）
唐代
韩愈
猛虎虽云恶，亦各有匹侪。群行深谷间，百兽望风低。
身食黄熊父，子食赤豹麛。择肉于熊豹，肯视兔与狸。
正昼当谷眠，眼有百步威。自矜无当对，气性纵以乖。
朝怒杀其子，暮还食其妃。匹侪四散走，猛虎还孤栖。
狐鸣门两旁，乌鹊从噪之。出逐猴入居，虎不知所归。
谁云猛虎恶，中路正悲啼。豹来衔其尾，熊来攫其颐。
猛虎死不辞，但惭前所为。虎坐无助死，况如汝细微。
故当结以信，亲当结以私。亲故且不保，人谁信汝为。
