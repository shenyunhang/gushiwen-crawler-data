避地司空原言怀
唐代
李白
南风昔不竞，豪圣思经纶。刘琨与祖逖，起舞鸡鸣晨。
虽有匡济心，终为乐祸人。我则异于是，潜光皖水滨。
卜筑司空原，北将天柱邻。雪霁万里月，云开九江春。
俟乎泰阶平，然后托微身。倾家事金鼎，年貌可长新。
所愿得此道，终然保清真。弄景奔日驭，攀星戏河津。
一随王乔去，长年玉天宾。
