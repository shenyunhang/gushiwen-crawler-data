视民诗
唐代
柳宗元
帝视民情，匪幽匪明。惨或在腹，已如色声。亦无动威，
亦无止力。弗动弗止，惟民之极。帝怀民视，乃降明德，
乃生明翼。明翼者何？乃房乃杜。惟房与杜，实为民路。
乃定天子，乃开万国。万国既分，乃释蠹民，乃学与仕，
乃播与食，乃器与用，乃货与通。有作有迁，无迁无作。
士实荡荡，农实董董，工实蒙蒙，贾实融融。左右惟一，
出入惟同。摄仪以引，以遵以肆。其风既流，品物载休。
品物载休，惟天子守，乃二公之久。惟天子明，
乃二公之成。惟百辟正，乃二公之令。惟百辟谷，
乃二公之禄。二公行矣，弗敢忧纵。是获忧共，
二公居矣。弗敢泰止，是获泰已。既柔一德，四夷是则。
四夷是则，永怀不忒。
