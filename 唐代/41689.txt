志峡船具诗。戙
唐代
王周
箭飞峡中水，锯立峡中石。峡与水为隘，水与石相击。
濆为生险艰，声发甚霹雳。三老航一叶，百丈空千尺。
苍黄徒尔为，倏忽何可测。篙之小难制，戙之独有力。
猗嗟戙之为，彬彬坚且直。有如用武人，森森矗戈戟。
有如敢言士，落落吐胸臆。拯危居坦夷，济险免兢惕。
志彼哲匠心，俾其来者识。
