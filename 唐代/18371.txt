送韦秀才道冲赴制举
唐代
刘禹锡
惊禽一辞巢，栖息无少安。秋扇一离手，流尘蔽霜纨。
故侣不可追，凉风日已寒。远逢杜陵士，别尽平生欢。
逐客无印绶，楚江多芷兰。因居暇时游，长铗不复弹。
阅书南轩霁，縆瑟清夜阑。万境身外寂，一杯腹中宽。
伊昔玄宗朝，冬卿冠鸳鸾。肃穆升内殿，从容领儒冠。
游夏无措词，阳秋垂不刊。至今群玉府，学者空纵观。
世人希德门，揭若攀峰峦。之子尚明训，锵如振琅玕.
一旦西上书，斑衣拂征鞍。荆台宿暮雨，汉水浮春澜。
君门起天中，多士如星攒。烟霞覆双阙，抃舞罗千官。
清漏滴铜壶，仙厨下雕槃。荧煌仰金榜，错落濡飞翰。
古来才杰士，所嗟遭时难。一鸣从此始，相望青云端。
