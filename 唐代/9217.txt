陪狄员外早秋登府西楼，因呈院中诸公
唐代
岑参
常爱张仪楼，西山正相当。千峰带积雪，百里临城墙。
烟氛扫晴空，草树映朝光。车马隘百井，里閈盘二江。
亚相自登坛，时危安此方。威声振蛮貊，惠化钟华阳。
旌节罗广庭，戈鋋凛秋霜。阶下貔虎士，幕中鹓鹭行。
今我忽登临，顾恩不望乡。知己犹未报，鬓毛飒已苍。
时命难自知，功业岂暂忘。蝉鸣秋城夕，鸟去江天长。
兵马休战争，风尘尚苍茫。谁当共携手，赖有冬官郎。
