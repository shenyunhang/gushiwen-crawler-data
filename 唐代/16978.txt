奉和崔评事寄外甥刘同州…杨少尹、李侍御并见寄之作
唐代
权德舆
芳讯来江湖，开缄粲瑶碧。诗因乘黄赠，才擅雕龙格。
深陈名教本，谅以仁义积。藻思成采章，雅音闻皦绎。
清时左冯翊，贵士二千石。前日应星文，今兹敞华戟。
谢公尝乞墅，宁氏终相宅。往岁疲草玄，忘年齐举白。
酒酣吟更苦，夜艾谈方剧。枣巷风雨秋，石头烟水夕。
多逢长者辙，不屑诸公辟。酷似仰牢之，雄词挹亭伯。
老骥念千里，饥鹰舒六翮。叵能舍郊扉，来偶朝中客。
