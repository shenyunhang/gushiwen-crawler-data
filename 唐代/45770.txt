四言诗
唐代
孙思邈
取金之精，合石之液。列为夫妇，结为魂魄。一体混沌，
两精感激。河车覆载，鼎候无忒。洪炉烈火，烘焰翕赫。
烟未及黔，焰不假碧。如畜扶桑，若藏霹雳。姹女气索，
婴儿声寂。透出两仪，丽于四极。壁立几多，马驰一驿。
宛其死矣，适然从革。恶黜善迁，情回性易。紫色内达，
赤芒外射。熠若火生，乍疑血滴。号曰中环，退藏于密。
雾散五内，川流百脉。骨变金植，颜驻玉泽。阳德乃敷，
阴功□积。南宫度名，北斗落籍。
