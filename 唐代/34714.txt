送刘尊师祗诏阙庭三首
唐代
曹唐
海风叶叶驾霓旌，天路悠悠接上清。锦诰凄凉遗去恨，
玉箫哀绝醉离情。五湖夜月幡幢湿，双阙清风剑珮轻。
从此暂辞华表柱，便应千载是归程。
五峰已别隔人间，双阙何年许再还。既扫山川收地脉，
须留日月驻天颜。霞觞共饮身虽在，风驭难陪迹未闲。
从此枕中唯有梦，梦魂何处访三山。
仙老闲眠碧草堂，帝书征入白云乡。龟台欲署长生籍，
鸾殿还论不死方。红露想倾延命酒，素烟思爇降真香。
五千言外无文字，更有何词赠武皇。
