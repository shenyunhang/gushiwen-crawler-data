冬日宣城开元寺赠元孚上人
唐代
许浑
一钵事南宗，僧仪称病容。曹溪花里别，萧寺竹前逢。
烛影深寒殿，经声彻曙钟。欲斋檐睡鸽，初定壁吟蛩。
诗继休遗韵，书传永逸踪。艺多人誉洽，机绝道情浓。
汲涧瓶沈藻，眠阶锡挂松。云鸣新放鹤，池卧旧降龙。
露茗山厨焙，霜粳野碓舂。梵文明处译，禅衲暖时缝。
层塔题应遍，飞轩步不慵。绣梁交薜荔，画井倒芙蓉。
翠户垂旗网，朱窗列剑锋。寒风金磬远，晴雪玉楼重。
妙理三乘达，清才万象供。山高横睥睨，滩浅聚艨艟。
微雾苍平楚，残晖淡远峰。林疏霜摵摵，波静月溶溶。
剑出因雷焕，琴全遇蔡邕。西方知有社，支许合相从。
