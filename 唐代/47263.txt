木兰花（即玉楼春）
唐代
顾夐
月照玉楼春漏促，飒飒风摇庭砌竹。梦惊鸳被觉来时，
何处管弦声断续¤
惆怅少年游冶去，枕上两蛾攒细绿。晓莺帘外语花枝，
背帐犹残红蜡烛。
柳映玉楼春日晚，雨细风轻烟草软。画堂鹦鹉语雕笼，
金粉小屏犹半掩¤
香灭绣帏人寂寂，倚槛无言愁思远。恨郎何处纵疏狂，
长使含啼眉不展。
月皎露华窗影细，风送菊香黏绣袂。博山炉冷水沉微，
惆怅金闺终日闭¤
懒展罗衾垂玉箸，羞对菱花篸宝髻。良宵好事枉教休，
无计那他狂耍婿。
拂水双飞来去燕，曲槛小屏山六扇。春愁凝思结眉心，
绿绮懒调红锦荐¤
话别情多声欲战，玉箸痕留红粉面。镇长独立到黄昏，
却怕良宵频梦见。
