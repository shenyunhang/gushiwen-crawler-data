同武平一员外游湖五首时武贬金坛令
唐代
储光羲
红荷碧筱夜相鲜，皂盖兰桡浮翠筵。
舟中对舞邯郸曲，月下双弹卢女弦。
青林碧屿暗相期，缓楫挥觥欲赋诗。
借问高歌凡几转，河低月落五更时。
朝来仙阁听弦歌，暝入花亭见绮罗。
池边命酒怜风月，浦口回船惜芰荷。
朦胧竹影蔽岩扉，淡荡荷风飘舞衣。
舟寻绿水宵将半，月隐青林人未归。
花潭竹屿傍幽蹊，画楫浮空入夜溪。
芰荷覆水船难进，歌舞留人月易低。
