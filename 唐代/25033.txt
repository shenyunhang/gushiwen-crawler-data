过梅里七首家…今列题于后。忆东郭居（效丘迟）
唐代
李绅
昔余过稚齿，从师昧知奥。徒怀利物心，不获藏身宝。
曳娄一缝掖，出处劳昏早。醒醉迷啜哺，衣裳辨颠倒。
忠诚贯白日，直已凭苍昊。卷舌堕谗谀，惊波息行潦。
衰禽识旧木，疲马知归道。杨柳长庭柯，兰荃覆阶草。
旌旄光里舍，骑服欢妻嫂。绿鬓绝新知，苍须稀旧老。
冠緌身忝贵，斋沐心常祷。笙磬谅谐和，庭除还洒扫。
栖迟还竹巷，物役浸江岛。倏忽变星霜，悲伤满衷抱。
