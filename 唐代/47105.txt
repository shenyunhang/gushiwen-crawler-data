酒泉子
唐代
温庭筠
花映柳条，闲向绿萍池上。凭栏干，窥细浪，雨萧萧¤
近来音信两疏索，洞房空寂寞。掩银屏，垂翠箔，度春宵。
日映纱窗，金鸭小屏山碧。故乡春，烟霭隔，背兰釭¤
宿妆惆怅倚高阁，千里云影薄。草初齐，花又落，燕双飞。
楚女不归，楼枕小河春水。月孤明，风又起，杏花稀¤
玉钗斜篸云鬟重，裙上金缕凤。八行书，千里梦，雁南飞。
罗带惹香，犹系别时红豆。泪痕新，金缕旧，断离肠¤
一双娇燕语雕梁，还是去年时节。绿杨浓，芳草歇，
柳花狂。
