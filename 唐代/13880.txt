听杜山人弹胡笳
唐代
戎昱
绿琴胡笳谁妙弹，山人杜陵名庭兰。杜君少与山人友，
山人没来今已久。当时海内求知音，嘱付胡笳入君手。
杜陵攻琴四十年，琴声在音不在弦。座中为我奏此曲，
满堂萧瑟如穷边。第一第二拍，泪尽蛾眉没蕃客。
更闻出塞入塞声，穹庐毡帐难为情。胡天雨雪四时下，
五月不曾芳草生。须臾促轸变宫徵，一声悲兮一声喜。
南看汉月双眼明，却顾胡儿寸心死。回鹘数年收洛阳，
洛阳士女皆驱将。岂无父母与兄弟，闻此哀情皆断肠。
杜陵先生证此道，沈家祝家皆绝倒。如今世上雅风衰，
若个深知此声好。世上爱筝不爱琴，则明此调难知音。
今朝促轸为君奏，不向俗流传此心。
