有獭吟
唐代
刘禹锡
有獭得嘉鱼，自谓天见怜。先祭不敢食，捧鳞望青玄。
人立寒沙上，心专眼悁悁。渔翁以为妖，举块投其咽。
呼儿贯鱼归，与獭同烹煎。关关黄金鹗，大翅摇江烟。
下见盈寻鱼，投身擘洪连。攫拏隐鳞去，哺雏林岳巅。
鸱乌欲伺隙，遥噪莫敢前。长居青云路，弹射无由缘。
何地无江湖，何水无鲔鳣.天意不宰割，菲祭徒虔虔。
空馀知礼重，载在淹中篇。
