冬夜怀李侍御、王太祝、段丞
唐代
元稹
浩露烟壒尽，月光闲有馀。松篁细阴影，重以帘牖疏。
泛览星粲粲，轻河悠碧虚。纤云不成叶，脉脉风丝舒。
丹灶炽东序，烧香罗玉书。飘飘魂神举，若骖鸾鹤舆。
感念夙昔意，华尚簪与裾。簪裾讵几许，累创吞钩鱼。
今闻馨香道，一以悟臭帑。悟觉誓不惑，永抱胎仙居。
昼夜欣所适，安知岁云除。行行二三友，君怀复何如。
