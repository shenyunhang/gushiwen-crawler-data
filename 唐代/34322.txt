歌者十二首
唐代
司空图
追逐翻嫌傍管弦，金钗击节自当筵。
风霜一夜燕鸿断，唱作江南袚禊天。
玉树花飘凤失栖，一声初压管弦低。
清回烦暑成潇洒，艳逐寒云变惨凄。
十斛明珠亦易拚，欲兼人艺古来难。
五云合是新声染，熔作琼浆洒露盘。
不似新声唱亦新，旋调玉管旋生春。
愁肠隔断珠帘外，只为今宵共听人。
十年逃难别云林，暂辍狂歌且听琴。
转觉淡交言有味，此声知是古人心。
五柳先生自识微，无言共笑手空挥。
胸中免被风波挠，肯为螳螂动杀机。
风霜寒水旅人心，几处笙歌绣户深。
分泊一场云散后，未胜初夜便听琴。
自怜眼暗难求药，莫恨花繁便有风。
桃李更开须强看，明年兼恐听歌聋。
白云深处寄生涯，岁暮生情赖此花。
蜂蝶绕来忙绕袖，似知教折送邻家。
重九仍重岁渐阑，强开病眼更登攀。
年年认得酣歌处，犹恐招魂葬故山。
绕壁依稀认写真，更须粉绘饰羸身。
凄凉不道身无寿，九日还无旧会人。
鹤氅花香搭槿篱，枕前蛩迸酒醒时。
夕阳似照陶家菊，黄蝶无穷压故枝。
