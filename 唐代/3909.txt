咏怀古意上裴侍郎
唐代
骆宾王
三十二馀罢，鬓是潘安仁。四十九仍入，年非朱买臣。
纵横愁系越，坎壈倦游秦。出笼穷短翮，委辙涸枯鳞。
穷经不沾用，弹铗欲谁申。天子未驱策，岁月几沉沦。
轻生长慷慨，效死独殷勤。徒歌易水客，空老渭川人。
一得视边塞，万里何苦辛。剑匣胡霜影，弓开汉月轮。
金刀动秋色，铁骑想风尘。为国坚诚款，捐躯忘贱贫。
勒功思比宪，决略暗欺陈。若不犯霜雪，虚掷玉京春。
