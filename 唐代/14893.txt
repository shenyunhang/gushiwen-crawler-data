来从窦车骑行（自朔方行作）
唐代
李益
束发逢世屯，怀恩抱明义。读书良有感，学剑惭非智。
遂别鲁诸生，来从窦车骑。追兵赴边急，络马黄金辔。
出入燕南陲，由来重意气。自经皋兰战，又破楼烦地。
西北护三边，东南留一尉。时过欻如云，参差不自意。
将军失恩泽，万事从此异。置酒高台上，薄暮秋风至。
长戟与我归，归来同弃置。自酌还自饮，非名又非利。
歌出易水寒，琴下雍门泪。出逢平乐旧，言在天阶侍。
问我从军苦，自陈少年贵。丈夫交四海，徒论身自致。
汉将不封侯，苏卿劳远使。今我终此曲，此曲诚不易。
贵人难识心，何由知忌讳。
