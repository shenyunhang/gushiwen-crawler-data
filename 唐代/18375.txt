送僧方及南谒柳员外
唐代
刘禹锡
昔事庐山远，精舍虎溪东。朝阳照瀑水，楼阁虹霓中。
骋望羡游云，振衣若秋蓬。旧房闭松月，远思吟江风。
古寺历头陀，奇峰扳祝融。南登小桂岭，却望归塞鸿。
衣裓贮文章，自言学雕虫。抢榆念陵厉，覆篑图穹崇。
远郡多暇日，有诗访禅宫。石门耸峭绝，竹院含空濛。
幽响滴岩溜，晴芳飘野丛。海云悬飓母，山果属狙公。
忽忆吴兴郡，白蘋正葱茏。愿言挹风采，邈若窥华嵩。
桂水夏澜急，火山宵焰红。三衣濡菌露，一锡飞烟空。
勿谓翻译徒，不为文雅雄。古来赏音者，燋爨得孤桐。
