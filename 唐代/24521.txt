池州夫子庙麟台
唐代
韦表微
二仪既闭，三象乃乖。圣道埋郁，人心不开。
上无文武，下有定哀。吁嗟麟兮，孰为来哉。
周虽不纲，孔实嗣圣。诗书既删，礼乐大定。
劝善惩恶，奸邪乃正。吁嗟麟兮，克昭符命。
圣与时合，代行位尊。苟或乖戾，身穷道存。
於昭鲁邑，栖迟孔门。吁嗟麟兮，孰知其仁。
运极数残，德至时否。楚国浸广，秦封益侈。
墙仞迫厄，崎岖阙里。吁嗟麟兮，靡有攸止。
世治则麟，世乱则麇。出非其时，麋鹿同群。
孔不自圣，麟不自祥。吁嗟麟兮，天何所亡。
