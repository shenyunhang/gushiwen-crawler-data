赠毛仙翁
唐代
张仲方
毛仙翁，毛仙翁，容貌常如二八童。几岁头梳云鬓绿，
无时面带桃花红。眼前人世阅沧海，肘后药成辞月宫。
方口秀眉编贝齿，了然炅炅双瞳子。芝椿禀气本坚强，
龟鹤计年应不死。四海五山长独游，矜贫傲富欺王侯。
灵通指下砖甓化，瑞气炉中金玉流。定是烟霞列仙侣，
暂来尘俗救危苦。紫霞妖女琼华飞，秘法虔心传付与。
阴功足，阴功成，羽驾何年归上清。待我休官了婚嫁，
桃源洞里觅仙兄。
