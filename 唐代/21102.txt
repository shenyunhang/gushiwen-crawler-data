通州丁溪馆夜别李景信三首
唐代
元稹
月濛濛兮山掩掩，束束别魂眉敛敛。蠡盏覆时天欲明，
碧幌青灯风滟滟。泪消语尽还暂眠，唯梦千山万山险。
水环环兮山簇簇，啼鸟声声妇人哭。离床别脸睡还开，
灯灺暗飘珠蔌蔌。山深虎横馆无门，夜集巴儿扣空木。
雨潇潇兮鹃咽咽，倾冠倒枕灯临灭。倦僮呼唤应复眠，
啼鸡拍翅三声绝。握手相看其奈何，奈何其奈天明别。
