虢州献杨抑卿二首
唐代
姚鹄
盖世英华更有谁，赋成传写遍坤维。名科累中求贤日，
苦节高标守郡时。楼上叫云秋鼓角，林间宿鹤夜旌旗。
征归诏下应非久，德望人情在凤池。
碧山曾共惜分阴，暗学相如赋上林。到此敢逾千里恨，
归家且遂十年心。疏愚只怯膺门险，浅薄争窥孔室深。
一顾傥怜持苦节，更令何处问升沉。
