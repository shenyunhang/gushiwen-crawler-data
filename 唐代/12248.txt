宿丹崖翁宅
唐代
元结
扁舟欲到泷口湍，春水湍泷上水难。投竿来泊丹崖下，
得与崖翁尽一欢。丹崖之亭当石颠，破竹半山引寒泉。
泉流掩映在木杪。有若白鸟飞林间。往往随风作雾雨，
湿人巾履满庭前。丹崖翁，爱丹崖，弃官几年崖下家。
儿孙棹船抱酒瓮，醉里长歌挥钓车。吾将求退与翁游，
学翁歌醉在鱼舟。官吏随人往未得，却望丹崖惭复羞。
