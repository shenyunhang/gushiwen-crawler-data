兵后早春登故鄣南楼望昆山寺白鹤观示清道人并沈道士
唐代
皎然
新阳故楼上，眇眇伤遐眷。违世情易忘，羁时得无倦。
春归华柳发，世故陵谷变。扰扰陌上心，悠悠梦中见。
苍林有灵境，杳映遥可羡。春日倚东峰，华泉落西甸。
钟声在空碧，幡影摇葱蒨.缅想山中人，神期如会面。
别离芳月积，岐路浮云偏。正□入空门，仙君依苦县。
隳形舍簪绂，烹玉思精炼。事外宜我心，人间岂予恋。
身遗世自薄，道胜名必贱。耳目何所娱，白云与黄卷。
