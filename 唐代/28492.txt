赠萧炼师
唐代
许浑
曾试昭阳曲，瑶斋帝自临。红珠络绣帽，翠钿束罗襟。
双阙胡尘起，千门宿露阴。出宫迷国步，回驾轸皇心。
桂殿春空晚，椒房夜自深。急宣求故剑，冥契得遗簪。
暗记神仙传，潜封女史箴。壶中知日永，掌上畏年侵。
莫比班家扇，宁同卓氏琴。云车辞凤辇，羽帔别鸳衾。
网断鱼游藻，笼开鹤戏林。洛烟浮碧汉，嵩月上丹岑。
露草争三秀，风篁共八音。吹笙延鹤舞，敲磬引龙吟。
旄节纤腰举，霞杯皓腕斟。还磨照宝镜，犹插辟寒金。
东海人情变，南山圣寿沈。朱颜常似渥，绿发已如寻。
养气齐生死，留形尽古今。更求应不见，鸡犬日駸駸。
