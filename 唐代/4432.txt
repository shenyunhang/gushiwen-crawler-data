奉和圣制爰因巡省途次旧居应制
唐代
张说
葱郁兴王郡，殷忧启圣图。周成会西土，汉武幸南都。
岁卜銮舆迈，农祠雁政敷。武威棱外域，文教靡中区。
警跸干戈捧，朝宗万玉趋。旧藩人事革，新化国容殊。
壁有真龙画，庭馀鸣凤梧。丛觞祝尧寿，合鼎献汤厨。
阳乐寒初变，春恩蛰更苏。三耆颁命服，五稔复田输。
君赋大风起，人歌湛露濡。从臣观玉叶，方愿纪灵符。
