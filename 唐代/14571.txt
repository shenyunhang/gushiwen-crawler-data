王评事驸马花烛诗
唐代
卢纶
万条银烛引天人，十月长安半夜春。
步障三千隘将断，几多珠翠落香尘。
一人女婿万人怜，一夜调疏抵百年。
为报司徒好将息，明珠解转又能圆。
人主人臣是亲家，千秋万岁保荣华。
几时曾向高天上，得见今宵月里花。
比翼和鸣双凤凰，欲栖金帐满城香。
平明却入天泉里，日气曈曨五色光。
