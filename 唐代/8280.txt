望庐山瀑布水二首
唐代
李白
西登香炉峰，南见瀑布水。挂流三百丈，喷壑数十里。 
欻如飞电来，隐若白虹起。初惊河汉落，半洒云天里。 
仰观势转雄，壮哉造化功。海风吹不断，江月照还空。 
空中乱潈射，左右洗青壁。飞珠散轻霞，流沫沸穹石。 
而我乐名山，对之心益闲。无论漱琼液，还得洗尘颜。 
且谐宿所好，永愿辞人间。 
日照香炉生紫烟，遥看瀑布挂前川。 
飞流直下三千尺，疑是银河落九天。
