宋中遇林虑杨十七山人，因而有别
唐代
高适
昔余涉漳水，驱车行邺西。遥见林虑山，苍苍戛天倪。
邂逅逢尔曹，说君彼岩栖。萝径垂野蔓，石房倚云梯。
秋韭何青青，药苗数百畦。栗林隘谷口，栝树森回谿.
耕耘有山田，纺绩有山妻。人生苟如此，何必组与珪。
谁谓远相访，曩情殊不迷。檐前举醇醪，灶下烹只鸡。
朔风忽振荡，昨夜寒螀啼。游子益思归，罢琴伤解携。
出门尽原野，白日黯已低。始惊道路难，终念言笑暌。
因声谢岑壑，岁暮一攀跻。
