舞曲歌辞。白纻辞二首
唐代
杨衡
玉缨翠珮杂轻罗，香汗微渍朱颜酡。为君起唱白纻歌，
清声袅云思繁多，凝笳哀琴时相和。金壶半倾芳夜促，
梁尘霏霏暗红烛。令君安坐听终曲，坠叶飘花难再复。
蹑珠履，步琼筵。轻身起舞红烛前，芳姿艳态妖且妍。
回眸转袖暗催弦，凉风萧萧流水急。月华泛艳红莲湿，
牵裙揽带翻成泣。
