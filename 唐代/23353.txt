题裴晋公女几山刻石诗后
唐代
白居易
何处画功业，何处题诗篇。麒麟高阁上，女几小山前。
尔后多少时，四朝二十年。贼骨化为土，贼垒犁为田。
一从贼垒平，陈蔡民晏然。骡军成牛户，鬼火变人烟。
生子已嫁娶，种桑亦丝绵。皆云公之德，欲报无由缘。
公今在何处，守都镇三川。旧宅留永乐，新居开集贤。
公今在何官，被衮珥貂蝉。战袍破犹在，髀肉生欲圆。
襟怀转萧洒，气力弥精坚。登山不拄杖，上马能掉鞭。
利泽浸入池，福降升自天。昔号天下将，今称地上仙。
勿追赤松游，勿拍洪崖肩。商山有遗老，可以奉周旋。
