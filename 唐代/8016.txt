淮南卧病书怀，寄蜀中赵征君蕤
唐代
李白
吴会一浮云，飘如远行客。功业莫从就，岁光屡奔迫。
良图俄弃捐，衰疾乃绵剧。古琴藏虚匣，长剑挂空壁。
楚冠怀钟仪，越吟比庄舄。国门遥天外，乡路远山隔。
朝忆相如台，夜梦子云宅。旅情初结缉，秋气方寂历。
风入松下清，露出草间白。故人不可见，幽梦谁与适。
寄书西飞鸿，赠尔慰离析。
