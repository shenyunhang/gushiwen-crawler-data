吴姬十首
唐代
薛能
夜锁重门昼亦监，眼波娇利瘦岩岩。
偏怜不怕傍人笑，自把春罗等舞衫。
龙麝薰多骨亦香，因经寒食好风光。
何人画得天生态，枕破施朱隔宿妆。
滴滴春霖透荔枝，笔题笺动手中垂。
天阴不得君王召，嚬著青蛾作小诗。
钿合重盛绣结深，昭阳初幸赐同心。
君知一夜恩多少，明日宣教放德音。
退红香汗湿轻纱，高卷蚊厨独卧斜。
娇泪半垂珠不破，恨君瞋折后庭花。
取次衣裳尽带珠，别添龙脑裛罗襦。
年来寄与乡中伴，杀尽春蚕税亦无。
画烛烧兰暖复迷，殿帏深密下银泥。
开门欲作侵晨散，已是明朝日向西。
楼台重叠满天云，殷殷鸣鼍世上闻。
此日杨花初似雪，女儿弦管弄参军。
冠剪黄绡帔紫罗，薄施铅粉画青娥。
因将素手夸纤巧，从此椒房宠更多。
身是三千第一名，内家丛里独分明。
芙蓉殿上中元日，水拍银台弄化生。
