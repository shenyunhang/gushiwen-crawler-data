谒先主庙（刘昭烈庙在奉节县东六里）
唐代
杜甫
惨淡风云会，乘时各有人。力侔分社稷，志屈偃经纶。
复汉留长策，中原仗老臣。杂耕心未已，欧血事酸辛。
霸气西南歇，雄图历数屯。锦江元过楚，剑阁复通秦。
旧俗存祠庙，空山立鬼神。虚檐交鸟道，枯木半龙鳞。
竹送清溪月，苔移玉座春。闾阎儿女换，歌舞岁时新。
绝域归舟远，荒城系马频。如何对摇落，况乃久风尘。
孰与关张并，功临耿邓亲。应天才不小，得士契无邻。
迟暮堪帷幄，飘零且钓缗。向来忧国泪，寂寞洒衣巾。
