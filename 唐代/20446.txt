荣华乐（一作东洛梁家谣）
唐代
李贺
鸢肩公子二十馀，齿编贝，唇激朱。气如虹霓，饮如建瓴，
走马夜归叫严更。径穿复道游椒房，龙裘金玦杂花光。
玉堂调笑金楼子，台下戏学邯郸倡。口吟舌话称女郎，
锦袪绣面汉帝旁。得明珠十斛，白璧一双，
新诏垂金曳紫光煌煌。马如飞，人如水，九卿六官皆望履。
将回日月先反掌，欲作江河唯画地。峨峨虎冠上切云，
竦剑晨趋凌紫氛。绣段千寻贻皂隶，黄金百镒贶家臣。
十二门前张大宅，晴春烟起连天碧。金铺缀日杂红光，
铜龙啮环似争力。瑶姬凝醉卧芳席，海素笼窗空下隔。
丹穴取凤充行庖，玃玃如拳那足食。金蟾呀呀兰烛香，
军装武妓声琅珰。谁知花雨夜来过，但见池台春草长。
嘈嘈弦吹匝天开，洪崖箫声绕天来。天长一矢贯双虎，
云弝绝骋聒旱雷。乱袖交竿管儿舞，吴音绿鸟学言语。
能教刻石平紫金，解送刻毛寄新兔。三皇皇后七贵人，
五十校尉二将军。当时飞去逐彩云，化作今日京华春。
