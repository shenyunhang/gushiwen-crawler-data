重阳日陪元鲁山德秀登北城，瞩对新霁，因以赠别
唐代
萧颖士
山县绕古堞，悠悠快登望。雨馀秋天高，目尽无隐状。
绵连滍川回，杳渺鸦路深。彭泽兴不浅，临风动归心。
赖兹琴堂暇，傲睨倾菊酒。人和岁已登，从政复何有。
远山十里碧，一道衔长云。青霞半落日，混合疑晴曛。
渐闻惊栖羽，坐叹清夜月。中欢怆有违，行子念明发。
仅能泯宠辱，未免伤别离。江湖不可忘，风雨劳相思。
明时当盛才，短伎安所设。何日谢百里，从君汉之澨。
