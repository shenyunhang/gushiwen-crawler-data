冀州客舍酒酣贻王绮寄题南楼（时王子欲应制举西上）
唐代
岑参
夫子傲常调，诏书下征求。知君欲谒帝，秣马趋西周。
逸足何駸駸，美声实风流。学富赡清词，下笔不能休。
君家一何盛，赫奕难为俦。伯父四五人，同时为诸侯。
忆昨始相值，值君客贝丘。相看复乘兴，携手到冀州。
前日在南县，与君上北楼。野旷不见山，白日落草头。
客舍梨花繁，深花隐鸣鸠。南邻新酒熟，有女弹箜篌。
醉后或狂歌，酒醒满离忧。主人不相识，此地难淹留。
吾庐终南下，堪与王孙游。何当肯相寻，澧上一孤舟。
