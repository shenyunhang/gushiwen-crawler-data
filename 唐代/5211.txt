哭补阙亡友綦毋学士
唐代
王湾
明代资多士，儒林得异才。书从金殿出，人向玉墀来。
词学张平子，风仪褚彦回。崇仪希上德，近侍接元台。
曩契心期早，今游宴赏陪。屡迁君擢桂，分尉我从梅。
忽遇乘轺客，云倾构厦材。泣为洹水化，叹作泰山颓。
冀善初将慰，寻言半始猜。位联情易感，交密痛难裁。
远日寒旌暗，长风古挽哀。寰中无旧业，行处有新苔。
反哭魂犹寄，终丧子尚孩。葬田门吏给，坟木路人栽。
遽泄悲成往，俄传宠令回。玄经贻石室，朱绂耀泉台。
地古春长闭，天明夜不开。登山一临哭，挥泪满蒿莱。
