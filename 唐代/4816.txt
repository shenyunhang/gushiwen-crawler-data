美女篇
唐代
王琚
东邻美女实名倡，绝代容华无比方。浓纤得中非短长，
红素天生谁饰妆。桂楼椒阁木兰堂，绣户雕轩文杏梁。
屈曲屏风绕象床，萎蕤翠帐缀香囊。玉台龙镜洞彻光，
金炉沉烟酷烈芳。遥闻行佩音锵锵，含娇欲笑出洞房。
二八三五闺心切，褰帘卷幔迎春节。清歌始发词怨咽，
鸣琴一弄心断绝。借问哀怨何所为，盛年情多心自悲。
须臾破颜倏敛态，一悲一喜并相宜。何能见此不注心，
惜无媒氏为传音。可怜盈盈直千金，谁家君子为藁砧。
