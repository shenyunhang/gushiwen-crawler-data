淮阴书怀，寄王宗成（一作王宗城）
唐代
李白
沙墩至梁苑，二十五长亭。大舶夹双橹，中流鹅鹳鸣。
云天扫空碧，川岳涵馀清。飞凫从西来，适与佳兴并。
眷言王乔舄，婉娈故人情。复此亲懿会，而增交道荣。
沿洄且不定，飘忽怅徂征。暝投淮阴宿，欣得漂母迎。
斗酒烹黄鸡，一餐感素诚。予为楚壮士，不是鲁诸生。
有德必报之，千金耻为轻。缅书羁孤意，远寄棹歌声。
