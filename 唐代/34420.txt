天威行
唐代
顾云
蛮岭高，蛮海阔，去舸回艘投此歇。一夜舟人得梦间，
草草相呼一时发。飓风忽起云颠狂，波涛摆掣鱼龙僵。
海神怕急上岸走，山燕股栗入石藏。金蛇飞状霍闪过，
白日倒挂银绳长。轰轰砢砢雷车转，霹雳一声天地战。
风定云开始望看，万里青山分两片。车遥遥，马阗阗，
平如砥，直如弦。云南八国万部落，皆知此路来朝天。
耿恭拜出井底水，广利刺开山上泉。若论终古济物意，
二将之功皆小焉。
