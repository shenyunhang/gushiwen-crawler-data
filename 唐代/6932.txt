奉使新安自桐庐县经严陵钓台宿七里滩下寄使院诸公
唐代
刘长卿
悠然钓台下，怀古时一望。江水自潺湲，行人独惆怅。
新安从此始，桂楫方荡漾。回转百里间，青山千万状。
连岸去不断，对岭遥相向。夹岸黛色愁，沈沈绿波上。
夕阳留古木，水鸟拂寒浪。月下扣舷声，烟中采菱唱。
犹怜负羁束，未暇依清旷。牵役徒自劳，近名非所向。
何时故山里，却醉松花酿。回首唯白云，孤舟复谁访。
