和刘补阙秋园寓兴之什十首
唐代
朱庆馀
闲园清气满，新兴日堪追。隔水蝉鸣后，当檐雁过时。
雨馀槐穟重，霜近药苗衰。不以朝簪贵，多将野客期。
谁言高静意，不异在衡茅。竹冷人离洞，天晴鹤出巢。
深篱藏白菌，荒蔓露青匏。几见中宵月，清光坠树梢。
逍遥人事外，杖屦入杉萝。草色寒犹在，虫声晚渐多。
静逢山鸟下，幽称野僧过。几许新开菊，闲从落叶和。
留情清景宴，朝罢有馀闲。蝶散红兰外，萤飞白露间。
墙高微见寺，林静远分山。吟足期相访，残阳自掩关。
深斋尝独处，讵肯厌秋声。翠筱寒愈静，孤花晚更明。
每因逢石坐，多见抱书行。入夜听疏杵，遥知耿此情。
苍翠经宵在，园庐景自深。风凄欲去燕，月思向来砧。
碧石当莎径，寒烟冒竹林。杯瓢闲寄咏，清绝是知音。
门巷唯苔藓，谁言不称贫。台闲人下晚，果熟鸟来频。
石脉潜通井，松枝静离尘。残蔬得晴后，又见一番新。
卷帘天色静，近濑觉衣单。蕉叶犹停翠，桐阴已爽寒。
云从高处望，琴爱静时弹。正去重阳近，吟秋意未阑。
竹径通邻圃，清深称独游。虫丝交影细，藤子坠声幽。
积润苔纹厚，迎寒荠叶稠。闲来寻古画，未废执茶瓯。
风物已萧飒，晚烟生霁容。斜分紫陌树，远隔翠微钟。
宿客论文静，闲灯落烬重。无穷林下意，真得古人风。
