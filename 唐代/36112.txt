投宣武郑尚书二十韵
唐代
罗隐
汉代簪缨盛，梁园雉堞雄。物情须重德，时论在明公。
族大逾开魏，神高本降嵩。世家惟蹇谔，官业即清通。
翰苑论思外，纶闱啸傲中。健豪惊彩凤，高步出冥鸿。
履历虽吾道，行藏必圣聪。绛霄无系滞，浙水忽西东。
庾监高楼月，袁郎满扇风。四年将故事，两地有全功。
去去才须展，行行道益隆。避权辞宪署，仗节出南宫。
雁影相承接，龙图共始终。自然须作砺，不必恨临戎。
幕下莲花盛，竿头cG佩红。骑儿逢郭伋，战士得文翁。
人地应无比，簟瓢奈屡空。因思一枝桂，已作断根蓬。
往事应归捷，劳歌且责躬。殷勤信陵馆，今日自途穷。
