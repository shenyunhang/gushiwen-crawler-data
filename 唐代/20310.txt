洛姝真珠
唐代
李贺
真珠小娘下清廓，洛苑香风飞绰绰。寒鬓斜钗玉燕光，
高楼唱月敲悬珰。兰风桂露洒幽翠，红弦袅云咽深思。
花袍白马不归来，浓蛾叠柳香唇醉。金鹅屏风蜀山梦，
鸾裾凤带行烟重。八骢笼晃脸差移，日丝繁散曛罗洞。
市南曲陌无秋凉，楚腰卫鬓四时芳。玉喉窱窱排空光，
牵云曳雪留陆郎。
