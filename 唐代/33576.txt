奉和袭美初夏游楞伽精舍次韵
唐代
陆龟蒙
吴都涵汀洲，碧液浸郡郭。微雨荡春醉，上下一清廓。
奇踪欲探讨，灵物先瘵瘼。飘然兰叶舟，旋倚烟霞泊。
吟谭乱篙舻，梦寐杂巘崿。纤情不可逃，洪笔难暂阁。
岂知楞伽会，乃在山水箔。金仙著书日，世界名极乐。
薝卜冠诸香，琉璃代华垩。禽言经不辍，象口川宁涸。
万善峻为城，巉巉扞群恶。清晨欲登造，安得无自愕。
险穴骇坤牢，高萝挂天笮。池容淡相向，蛟怪如可摸。
苔蔽石髓根，蒲差水心锷。岚侵答摩髻，日照狻猊络。
仰首乍眩施，回眸更辉z8.檐端凝飞羽，磴外浮碧落。
到回解风襟，临幽濯云屩。尘机性非便，静境心所著。
自取海鸥知，何烦尸祝酢。峰围震泽岸，翠浪舞绡幕。
潋滟岂尧遭，嶘嵃非禹凿。潜听钟梵处，别有松桂壑。
霭重灯不光，泉寒网犹薄。僮能蹑孤刹，鸟惯亲摐铎。
服道身可遗，乞闲心已诺。人间亦何事，万态相毒蠚。
战垒竞高深，儒衣谩褒博。宣尼名位达，未必春秋作。
管氏包霸图，须人解其缚。伊余采樵者，蓬藋方索寞。
近得风雅情，聊将圣贤度。多君富遒采，识度两清恪。
讵宠生灭词，肯教夷夏错。未为尧舜用，且向烟霞托。
我亦摆尘埃，他年附鸿鹤。
