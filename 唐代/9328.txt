送费子归武昌
唐代
岑参
汉阳归客悲秋草，旅舍叶飞愁不扫。秋来倍忆武昌鱼，
梦著只在巴陵道。曾随上将过祁连，离家十年恒在边。
剑锋可惜虚用尽，马蹄无事今已穿。知君开馆常爱客，
樗蒱百金每一掷。平生有钱将与人，江上故园空四壁。
吾观费子毛骨奇，广眉大口仍赤髭。看君失路尚如此，
人生贵贱那得知。高秋八月归南楚，东门一壶聊出祖。
路指凤凰山北云，衣沾鹦鹉洲边雨。勿叹蹉跎白发新，
应须守道勿羞贫。男儿何必恋妻子，莫向江村老却人。
