金门答苏秀才
唐代
李白
君还石门日，朱火始改木。
春草如有情，山中尚含绿。
折芳愧遥忆，永路当日勖。
远见故人心，平生以此足。
巨海纳百川，麟阁多才贤。
献书入金阙，酌醴奉琼筵。
屡忝白云唱，恭闻黄竹篇。
恩光照拙薄，云汉希腾迁。
铭鼎倘云遂，扁舟方渺然。
我留在金门，君去卧丹壑。
未果三山期，遥欣一丘乐。
玄珠寄象罔，赤水非寥廓。
愿狎东海鸥，共营西山药。
栖岩君寂灭，处世余龙蠖。
良辰不同赏，永日应闲居。
鸟吟檐间树，花落窗下书。
缘溪见绿筱，隔岫窥红蕖。
采薇行笑歌，眷我情何已。
月出石镜间，松鸣风琴里。
得心自虚妙，外物空颓靡。
身世如两忘，从君老烟水。
