华山
唐代
郑谷
峭仞耸巍巍，晴岚染近畿。孤高不可状，图写尽应非。
绝顶神仙会，半空鸾鹤归。云台分远霭，树谷隐斜晖。
坠石连村响，狂雷发庙威。气中寒渭阔，影外白楼微。
云对莲花落，泉横露掌飞。乳悬危磴滑，樵彻上方稀。
淡泊生真趣，逍遥息世机。野花明涧路，春藓涩松围。
远洞时闻磬，群僧昼掩扉。他年洗尘骨，香火愿相依。
