赠郑女郎（一作郑氏妹）
唐代
薛馧
艳阳灼灼河洛神，珠帘绣户青楼春。能弹箜篌弄纤指，
愁杀门前少年子。笑开一面红粉妆，东园几树桃花死。
朝理曲，暮理曲，独坐窗前一片玉。行也娇，坐也娇，
见之令人魂魄销。堂前锦褥红地炉，绿沈香榼倾屠苏。
解佩时时歇歌管，芙蓉帐里兰麝满。晚起罗衣香不断，
灭烛每嫌秋夜短。
