赠房侍御（时房公在新安）
唐代
陶翰
志士固不羁，与道常周旋。进则天下仰，已之能晏然。
褐衣东府召，执简南台先。雄义每特立，犯颜岂图全。
谪居东南远，逸气吟芳荃。适会寥廓趣，清波更夤缘。
扁舟入五湖，发缆洞庭前。浩荡临海曲，迢遥济江壖。
征奇忽忘返，遇兴将弥年。乃悟范生智，足明渔父贤。
郡临新安渚，佳赏此城偏。日夕对层岫，云霞映晴川。
闲居恋秋色，偃卧含贞坚。倚伏聊自化，行藏互推迁。
君其振羽翮，岁晏将冲天。
