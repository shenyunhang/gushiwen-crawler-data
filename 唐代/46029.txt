与李章武赠答诗
唐代
王氏妇
怨鸯绮，知结几千丝。别后寻交颈，应伤未别时。
（章武赠王氏鸳鸯绮）
捻指环，相思见环重相忆。愿君永持玩，循环无终极。
（王氏答李章武白玉指环）
河汉已倾斜，神魂欲超越。愿郎更回抱，终天从此诀。
（王氏赠别李章武）
分从幽显隔，岂谓有佳期。宁辞重重别，所叹去何之。
（章武答王氏）
昔辞怀后会，今别便终天。新悲与旧恨，千古闭穷泉。
（王氏再赠章武）
后期杳无约，前恨已相寻。别路无行信，何因得寄心。
（章武再答王氏）
水不西归月暂圆，令人惆怅古城边。萧条明早分岐路，
知更相逢何岁年。（章武怀念王氏）
