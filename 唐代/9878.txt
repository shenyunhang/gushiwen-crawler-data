酬于侍郎湖南见寄十四韵
唐代
包佶
桂岭千崖断，湘流一派通。长沙今贾傅，东海旧于公。
章甫经殊俗，离骚继雅风。金闺文作字，玉匣气成虹。
翰墨时招侣，丹青夙在公。主恩留左掖，人望积南宫。
巧拙循名异，浮沉顾位同。九迁归上略，三已契愚衷。
责谢庭中吏，悲宽塞上翁。楚材欣有适，燕石愧无功。
山晓重岚外，林春苦雾中。雪花翻海鹤，波影倒江枫。
去札频逢信，回帆早挂空。避贤方有日，非敢爱微躬。
