赠薛戴
唐代
李端
晓雾忽为霜，寒蝉还罢响。行人在长道，日暮多归想。
射策本何功，名登绛帐中。遂矜丘室重，不料阮途穷。
交结惭时辈，龙钟似老翁。机非鄙夫正，懒是平生性。
欹枕鸿雁高，闭关花药盛。厨烟当雨绝，阶竹连窗暝。
欲赋苦饥行，无如消渴病。旧业历胡尘，荒原少四邻。
田园空有处，兄弟未成人。毛义心长苦，袁安家转贫。
今呈胸臆事，当为泪沾巾。
