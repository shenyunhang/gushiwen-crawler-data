别李十一五绝
唐代
元稹
巴南分与亲情别，不料与君床并头。
为我远来休怅望，折君灾难是通州。
京城每与闲人别，犹自伤心与白头。
今日别君心更苦，别君缘是在通州。
万里尚能来远道，一程那忍便分头。
鸟笼猿槛君应会，十步向前非我州。
来时见我江南岸，今日送君江上头。
别后料添新梦寐，虎惊蛇伏是通州。
闻君欲去潜销骨，一夜暗添新白头。
明朝别后应肠断，独棹破船归到州。
