和李校书新题乐府十二首。五弦弹
唐代
元稹
赵璧五弦弹徵调，徵声巉绝何清峭。辞雄皓鹤警露啼，
失子哀猿绕林啸。风入春松正凌乱，莺含晓舌怜娇妙。
呜呜暗溜咽冰泉，杀杀霜刀涩寒鞘。促节频催渐繁拨，
珠幢斗绝金铃掉。千靫鸣镝发胡弓，万片清球击虞庙。
众乐虽同第一部，德宗皇帝常偏召。旬休节假暂归来，
一声狂杀长安少。主第侯家最难见，挼歌按曲皆承诏。
水精帘外教贵嫔，玳瑁筵心伴中要。臣有五贤非此弦，
或在拘囚或屠钓。一贤得进胜累百，两贤得进同周召。
三贤事汉灭暴强，四贤镇岳宁边徼。五贤并用调五常，
五常既叙三光耀。赵璧五弦非此贤，九九何劳设庭燎。
