杂曲歌辞。天长地久词
唐代
卢纶
玉砌红花树，香风不敢吹。春光解天意，偏发殿南枝。
虹桥千步廊，半在水中央。天子方清暑，宫人重暮妆。
辞辇复当熊，倾心奉上宫。君王若看貌，甘在众妃中。
云日呈祥礼物殊，北庭生献五单于。
塞天万里无飞鸟，可在边城用郅都。
台殿云凉风日微，君王初赐六宫衣。
楼船罢泛归犹早，行道才人斗射飞。
