瘦马行（一作老马）
唐代
杜甫
东郊瘦马使我伤，骨骼硉兀如堵墙。绊之欲动转欹侧，
此岂有意仍腾骧。细看六印带官字，众道三军遗路旁。
皮干剥落杂泥滓，毛暗萧条连雪霜。去岁奔波逐馀寇，
骅骝不惯不得将。士卒多骑内厩马，惆怅恐是病乘黄。
当时历块误一蹶，委弃非汝能周防。见人惨澹若哀诉，
失主错莫无晶光。天寒远放雁为伴，日暮不收乌啄疮。
谁家且养愿终惠，更试明年春草长。
