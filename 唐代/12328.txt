赠兖州孟都督
唐代
韩翃
少年亲事冠军侯，中岁仍迁北兖州。露冕宁夸汉车服，
下帷常讨鲁春秋。后斋草色连高阁，事简人稀独行乐。
闲心近掩陶使君，诗兴遥齐谢康乐。远山重叠水逶迤，
落日东城闲望时。不见双亲办丰膳，能留五马尽佳期。
北场争转黄金勒，爱客华亭赏秋色。卷帘满地铺氍毹，
吹角鸣弦开玉壶。愿学平原十日饮，此时不忍歌骊驹。
