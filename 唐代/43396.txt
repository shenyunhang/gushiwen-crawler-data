奉和陆使君长源夏月游太湖（此时公权领湖州）
唐代
皎然
庾公心旷远，府事局耳目。遂与南湖游，虚襟涤烦燠。
始知皇天意，积水在亭育。细流信不让，动物欣所蓄。
万顷合天容，洗然无云族。峭蒨瞩仙岭，超遥随明牧。
知公爱澄清，波静气亦肃。已见横流极，况闻长鲸戮。
中洲暂采蘋，南郡思剖竹。向夕分好风，飘然送归舳。
