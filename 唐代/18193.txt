奉平淮夷雅表。皇武命丞相度董师集大功也
唐代
柳宗元
皇耆其武，于溵于淮。既巾乃车，环蔡具来。
狡众昏嚚，甚毒于酲。狂奔叫呶，以干大刑。
皇咨于度，惟汝一德。旷诛四纪，其徯汝克。
锡汝斧钺，其往视师。师是蔡人，以宥以釐。
度拜稽首，庙于元龟。既祃既类，于社是宜。
金节煌煌，锡质雕戈。犀甲熊旂，威命是荷。
度拜稽首，出次于东。天子饯之，罍斝是崇。
鼎臑俎胾，五献百笾。凡百卿士，班以周旋。
既涉于浐，乃翼乃前。孰图厥犹，其佐多贤。
宛宛周道，于山于川。远扬迩昭，陟降连连。
我旆我旗，于道于陌。训于群帅，拳勇来格。
公曰徐之，无恃额额。式和尔容，惟义之宅。
进次于郾，彼昏卒狂。裒凶鞠顽，锋猬斧螗，
赤子匍匐，厥父是亢。怒其萌芽，以悖太阳。
王旅浑浑，是佚是怙。既获敌师，若饥得餔.
蔡凶伊窘，悉起来聚。左捣其虚，靡愆厥虑。
载辟载袚，丞相是临。弛其武刑，谕我德心。
其危既安，有长如林。曾是讙譊，化为讴吟。
皇曰来归，汝复相予。爵之成国，胙以夏区。
度拜稽首，天子圣神。度拜稽首，皇祐下人。
淮夷既平，震是朔南。宜庙宜郊，以告德音。
归牛休马，丰稼于野。我武惟皇，永保无疆。
