赠三侍御
唐代
常建
高山临大泽，正月芦花干。阳色薰两崖，不改青松寒。
士贤守孤贞，古来皆共难。明君错甚才，台上飞三鸾。
操与霜雪明，量与江海宽。束身视天涯，安能穷波澜。
孤鹤在枳棘，一枝非所安。逸翮望绝霄，见欲凌云端。
层台何其高，山石流洪湍。固知非天池，鸣跃同所欢。
谁念独枯槁，四十长江干。责躬贵知己，效拙从一官。
折翮悲高风，苦饥候朝餐。湖月映大海，天空何漫漫。
托身未知所，谋道庶不刊。吟彼乔木诗，一夕常三叹。
