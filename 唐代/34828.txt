下第献所知三首
唐代
李山甫
偶向江头别钓矶，等闲经岁与心违。虚教六尺受辛苦，
枉把一身忧是非。青桂本来无欠负，碧霄何处有因依。
春风不用相催促，回避花时也解归。
不识人间巧路岐，只将端拙泥神祇.与他名利本无分，
却共水云曾有期。大抵物情应莫料，近来天意也须疑。
自怜心计今如此，凭仗春醪为解颐。
十年磨镞事锋铓，始逐朱旗入战场。四海风云难际会，
一生肝胆易开张。退飞莺谷春零落，倒卓龙门路渺茫。
今日惭知也惭命，笑馀歌罢忽凄凉。
