从江西至彭蠡入浙西淮南界道中寄齐相公
唐代
顾况
大贤旧丞相，作镇江山雄。自镇江山来，何人得如公。
处士待徐孺，仙人期葛洪。一身控上游，八郡趋下风。
比屋除畏溺，林塘曳烟虹。生人罢虔刘，井税均且充。
大府肃无事，欢然接悲翁。心清百丈泉，目送孤飞鸿。
数年鄱阳掾，抱责栖微躬。首阳及汨罗，无乃褊其衷。
杨朱并阮籍，未免哀途穷。四贤虽得仁，此怨何匆匆。
老氏齐宠辱，於陵一穷通。本师留度门，平等冤亲同。
能依二谛法，了达三轮空。真境靡方所，出离内外中。
无边尽未来，定惠双修功。蹇步惭寸进，饰装随转蓬。
朝行楚水阴，夕宿吴洲东。吴洲复白云，楚水飘丹枫。
晚霞烧回潮，千里光曈曈。蓂开海上影，桂吐淮南丛。
何当翼明庭，草木生春融。
