窑头坯歌
唐代
吕岩
窑头坯，随雨破，只是未曾经水火。若经水火烧成砖，
留向世间住万年。棱角坚完不复坏，扣之声韵堪磨镌。
凡水火，尚成功，坚完万物谁能同。修行路上多少人，
穷年炼养费精神。不道未曾经水火，无常一旦临君身。
既不悟，终不悔，死了犹来借精髓。主持正念大艰辛，
一失人身为异类。君不见洛阳富郑公，说与金丹如盲聋。
执迷不悟修真理，焉知潜合造化功。又不见九江张尚书，
服药失明神气枯。不知还丹本无质，翻饵金石何太愚。
又不见三衢赵枢密，参禅作鬼终不识。修完外体在何边，
辩捷语言终不实。窑头坯，随雨破，便似修行这几个。
大丈夫，超觉性，了尽空门不为证。伏羲传道至于今，
穷理尽性至于命。了命如何是本元，先认坎离并四正。
坎离即是真常家，见者超凡须入圣。坎是虎，离是龙，
二体本来同一宫。龙吞虎啖居其中，离合浮沈初复终。
剥而复，否而泰，进退往来定交会。弦而望，明而晦，
消长盈虚相匹配。神仙深入水晶宫，时饮醍醐清更醲.
饵之千日功便成，金筋玉骨身已轻。此个景象惟自身，
上升早得朝三清。三清圣位我亦有，本来只夺乾坤精。
饮凡酒，食膻腥，补养元和冲更盈。自融结，转光明，
变作珍珠飞玉京。须臾六年肠不馁，血化白膏体难毁。
不食方为真绝粮，真气薰蒸肢体强。既不食，超百亿，
口鼻都无凡喘息。真人以踵凡以喉，从此真凡两边立。
到此遂成无漏身，胎息丹田涌真火。老氏自此号婴儿，
火候九年都经过。留形住世不知春，忽尔天门顶中破。
真人出现大神通，从此天仙可相贺。圣贤三教不异门，
昧者劳心休恁么。有识自爱生，有形终不灭。叹愚人，
空驾说。愚人流荡无则休，落趣循环几时彻。
学人学人细寻觅，且须研究古金碧。金碧参同不计年，
妙中妙兮玄中玄。
