奉别长史庾公太守徐公应召
唐代
储光羲
烈风起江汉，白浪忽如山。方伯骤勤王，杞人亦忧天。
酆镐顷霾晦，云龙召我贤。车骑北艰苦，艅艎西溯沿。
水灵静湍濑，猛兽趋后先。龙楼开新阳，万里出云间。
宇宙既焜耀，崇德济巨川。受命在神宗，振兵犹轩辕。
煌煌逾涿鹿，穆穆更坤元。明王朝太阶，远迩望嘉言。
游子淡何思，江湖将永年。
