王兵马使二角鹰
唐代
杜甫
悲台萧飒石巃嵸，哀壑杈桠浩呼汹。中有万里之长江，
回风滔日孤光动。角鹰翻倒壮士臂，将军玉帐轩翠气。
二鹰猛脑徐侯穟，目如愁胡视天地。杉鸡竹兔不自惜，
溪虎野羊俱辟易。鞲上锋棱十二翮，将军勇锐与之敌。
将军树勋起安西，昆仑虞泉入马蹄。白羽曾肉三狻猊，
敢决岂不与之齐。荆南芮公得将军，亦如角鹰下翔云。
恶鸟飞飞啄金屋，安得尔辈开其群，驱出六合枭鸾分。
