唐开州文编远寄新赋累惠良药咏叹仰佩…聊书还答
唐代
权德舆
风雨竦庭柯，端忧坐空堂。多病时节换，所思道里长。
故人朱两轓，出自尚书郎。下车今几时，理行远芬芳。
琼瑶览良讯，芣苡满素囊。结根在贵州，蠲疾传古方。
探撷当五月，殷勤逾八行。深情婉如此，善祝何可忘。
复有金玉音，焕如龙凤章。一闻灵洞说，若睹群仙翔。
三清飞庆霄，百汰成雄铓。体物信无对，洒心愿相将。
昔年同旅食，终日窥文房。春风眺芜城，秋水渡柳杨。
君为太史氏，弱质羁楚乡。今来忝司谏，千骑遥相望。
归云夕鳞鳞，圆魄夜苍苍。远思结铃阁，何人交羽觞。
伫见征颍川，无为薄淮阳。政成看再入，列侍炉烟傍。
