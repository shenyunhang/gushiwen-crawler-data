病鸱
唐代
韩愈
屋东恶水沟，有鸱堕鸣悲。青泥掩两翅，拍拍不得离。
君童叫相召，瓦砾争先之。计校生平事，杀却理亦宜。
夺攘不愧耻，饱满盘天嬉。晴日占光景，高风恣追随。
遂凌鸾凤群，肯顾鸿鹄卑。今者命运穷，遭逢巧丸儿。
中汝要害处，汝能不得施。于吾乃何有，不忍乘其危。
丐汝将死命，浴以清水池。朝餐辍鱼肉，暝宿防狐狸。
自知无以致，蒙德久犹疑。饱入深竹丛，饥来傍阶基。
亮无责报心，固以听所为。昨日有气力，飞跳弄藩篱。
今晨忽径去，曾不报我知。侥幸非汝福，天衢汝休窥。
京城事弹射，竖子不易欺。勿讳泥坑辱，泥坑乃良规。
