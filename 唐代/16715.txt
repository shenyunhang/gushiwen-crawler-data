甫构西亭偶题因呈监军及幕中诸公
唐代
武元衡
瀛海无因泛，昆丘岂易寻。数峰聊在目，一境暂清心。
悦彼松柏性，爱兹桃李阴。列芳凭有土，丛干聚成林。
信矣子牟恋，归欤尼父吟。暗香兰露滴，空翠蕙楼深。
负鼎位尝忝，荷戈年屡侵。百城烦鞅掌，九仞喜岖嶔。
巴汉溯沿楫，岷峨千万岑。恩偏不敢去，范蠡畏熔金。
