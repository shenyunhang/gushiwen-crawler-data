漫书五首
唐代
司空图
长拟求闲未得闲，又劳行役出秦关。
逢人渐觉乡音异，却恨莺声似故山。
溪边随事有桑麻，尽日山程十数家。
莫怪行人频怅望，杜鹃不是故乡花。
海上昔闻麋爱鹤，山中今日鹿憎龟。
爱憎止竟须关分，莫把微才望所知。
世路快心无好事，恩门嘉话合书绅。
神藏鬼伏能千变，亦胜忘机避要津。
四翁识势保安闲，须为生灵暂出山。
一种老人能算度，磻溪心迹愧商颜。
