游仙四首
唐代
王绩
暂出东陂路，过访北岩前。蔡经新学道，王烈旧成仙。
驾鹤来无日，乘龙去几年。三山银作地，八洞玉为天。
金精飞欲尽，石髓溜应坚。自悲生世促，无暇待桑田。
上月芝兰径，中岩紫翠房。金壶新练乳，玉釜始煎香。
六局黄公术，三门赤帝方。吹沙聊作鸟，动石试为羊。
缑氏还程促，瀛洲会日长。谁知北岩下，延首咏霓裳。
结衣寻野路，负杖入山门。道士言无宅，仙人更有村。
斜溪横桂渚，小径入桃源。玉床尘稍冷，金炉火尚温。
心疑游北极，望似陟西昆。逆愁归旧里，萧条访子孙。
真经知那是，仙骨定何为。许迈心长切，嵇康命似奇。
桑疏金阙迥，苔重石梁危。照水然犀角，游山费虎皮。
鸭桃闻已种，龙竹未经骑。为向天仙道，栖遑君讵知。
