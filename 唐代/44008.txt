上顾大夫
唐代
贯休
碧海漾仙洲，骊珠外无宝。一岳倚青冥，群山尽如草。
君侯圣朝瑞，动只关玄造。谁云倚天剑，含霜在怀抱。
谁云青云险，门前是平道。洪民亦何幸，里巷清如扫。
至化无经纶，至神无祝祷。即应炳文柄，孤平去浩浩。
即应调鼎味，比屋堪封保。野人慕正化，来自海边岛。
经传髻里珠，诗学池中藻。闭门十馀载，庭杉共枯槁。
今朝投至鉴，得不倾肝脑。斯文如未精，归山更探讨。
