纶与吉侍郎中孚司空郎中曙苗员外发崔补阙峒…侯仓曹钊
唐代
卢纶
禀命孤且贱，少为病所婴。八岁始读书，四方遂有兵。
童心幸不羁，此去负平生。是月胡入洛，明年天陨星。
夜行登灞陵，惝恍靡所征。云海一翻荡，鱼龙俱不宁。
因浮襄江流，远寄鄱阳城。鄱阳富学徒，诮我戆无营。
谕以诗礼义，勖随宾荐名。舟车更滞留，水陆互阴晴。
晓望怯云阵，夜愁惊鹤声。凄凄指宋郊，浩浩入秦京。
沴气既风散，皇威如日明。方逢粟比金，未识公与卿。
十上不可待，三年竟无成。偶为达者知，扬我于王廷。
素志且不立，青袍徒见萦。昏孱夙自保，静躁本殊形。
始趋甘棠阴，旋遇密人迎。考实绩无取，责能才固轻。
新丰古离宫，宫树锁云扃。中复莅兹邑，往惟曾所经。
缭垣何逶迤，水殿亦峥嵘。夜雨滴金砌，阴风吹玉楹。
官曹虽检率，国步日夷平。命蹇固安分，祸来非有萌。
因逢骇浪飘，几落无辜刑。巍巍登坛臣，独正天柱倾。
悄悄失途子，分将秋草并。百年甘守素，一顾乃拾青。
相逢十月交，众卉飘已零。感旧谅戚戚，问孤恳茕茕。
侍郎文章宗，杰出淮楚灵。掌赋若吹籁，司言如建瓴。
郎中善馀庆，雅韵与琴清。郁郁松带雪，萧萧鸿入冥。
员外真贵儒，弱冠被华缨。月香飘桂实，乳溜滴琼英。
补阙思冲融，巾拂艺亦精。彩蝶戏芳圃，瑞云凝翠屏。
拾遗兴难侔，逸调旷无程。九酝贮弥洁，三花寒转馨。
校书才智雄，举世一娉婷。赌墅鬼神变，属词鸾凤惊。
差肩曳长裾，总辔奉和铃。共赋瑶台雪，同观金谷筝。
倚天方比剑，沈井忽如瓶。神昧不可问，天高莫尔听。
君持玉盘珠，泻我怀袖盈。读罢涕交颐，愿言跻百龄。
