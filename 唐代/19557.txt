忆江南弟
唐代
孟郊
白首眼垂血，望尔唯梦中。筋力强起时，魂魄犹在东。
眼光寄明星，起来东望空。望空不见人，江海波无穷。
衰老无气力，呼叫不成风。孑然忆忆言，落地何由通。
常师共被教，竟作生离翁。生离不可诉，上天何曾聪。
未忍对松柏，自鞭残朽躬。自鞭亦何益，知教非所崇。
努力拄杖来，馀活与尔同。不然死后耻，遗死亦有终。
