立秋夕凉风忽至炎暑稍消即事咏怀寄汴州…尚书
唐代
白居易
袅袅檐树动，好风西南来。红缸霏微灭，碧幌飘飖开。
披襟有馀凉，拂簟无纤埃。但喜烦暑退，不惜光阴催。
河秋稍清浅，月午方裴回。或行或坐卧，体适心悠哉。
美人在浚都，旌旗绕楼台。虽非沧溟阻，难见如蓬莱。
蝉迎节又换，雁送书未回。君位日宠重，我年日摧颓。
无因风月下，一举平生杯。
