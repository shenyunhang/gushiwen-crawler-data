自尚书郎出为滁州刺史（留别朋友兼示诸弟）
唐代
韦应物
少年不远仕，秉笏东西京。中岁守淮郡，奉命乃征行。
素惭省阁姿，况忝符竹荣。效愚方此始，顾私岂获并。
徘徊亲交恋，怆悢昆友情。日暮风雪起，我去子还城。
登途建隼旟，勒驾望承明。云台焕中天，龙阙郁上征。
晨兴奉早朝，玉露沾华缨。一朝从此去，服膺理庶甿.
皇恩倘岁月，归服厕群英。
