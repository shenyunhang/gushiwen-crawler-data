将赴汝州，途出浚下，留辞李相公
唐代
刘禹锡
长安旧游四十载，鄂渚一别十四年。后来富贵已零落，
岁寒松柏犹依然。初逢贞元尚文主，云阙天池共翔舞。
相看却数六朝臣，屈指如今无四五。夷门天下之咽喉，
昔时往往生疮疣。联翩旧相来镇压，四海吐纳皆通流。
久别凡经几多事，何由说得平生意。千思万虑尽如空，
一笑一言真可贵。世间何事最殷勤，白头将相逢故人。
功成名遂会归老，请向东山为近邻。
