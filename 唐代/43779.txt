陈氏童子草书歌
唐代
皎然
书家孺子有奇名，天然大草令人惊。僧虔老时把笔法，
孺子如今皆暗合。飙挥电洒眼不及，但觉毫端鸣飒飒。
有时作点险且能，太行片石看欲崩。偶然长掣浓入燥，
少室枯松欹不倒。夏室炎炎少人欢，山轩日色在阑干。
桐花飞尽子规思，主人高歌兴不至。浊醪不饮嫌昏沈，
欲玩草书开我襟。龙爪状奇鼠须锐，水笺白皙越人惠。
王家小令草最狂，为予洒出惊腾势。
