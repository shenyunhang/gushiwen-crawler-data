北邙行（一作北邙山）
唐代
王建
北邙山头少闲土，尽是洛阳人旧墓。旧墓人家归葬多，
堆著黄金无买处。天涯悠悠葬日促，冈坂崎岖不停毂。
高张素幕绕铭旌，夜唱挽歌山下宿。洛阳城北复城东，
魂车祖马长相逢。车辙广若长安路，蒿草少于松柏树。
涧底盘陀石渐稀，尽向坟前作羊虎。谁家石碑文字灭，
后人重取书年月。朝朝车马送葬回，还起大宅与高台。
