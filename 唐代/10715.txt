前苦寒行二首
唐代
杜甫
汉时长安雪一丈，牛马毛寒缩如猬。楚江巫峡冰入怀，
虎豹哀号又堪记。秦城老翁荆扬客，惯习炎蒸岁絺绤。
玄冥祝融气或交，手持白羽未敢释。
去年白帝雪在山，今年白帝雪在地。冻埋蛟龙南浦缩，
寒刮肌肤北风利。楚人四时皆麻衣，楚天万里无晶辉。
三足之乌足恐断，羲和送将何所归。
