和友人喜相遇十首
唐代
李咸用
为儒自愧已多年，文赋歌诗路不专。肯信披沙难见宝，
只怜苫草易成编。燕昭寤寐常求骏，郭隗寻思未是贤。
且固初心希一试，箭穿正鹄岂无缘。
揣情摩意已无功，只把篇章助国风。宋玉谩夸云雨会，
谢连宁许梦魂通。愁成旅鬓千丝乱，吟得寒缸短焰终。
难世好居郊野地，出门常喜与人同。
惠子休惊学五车，沛公方起斩长蛇。六雄互欲吞诸国，
四海终须作一家。自古经纶成世务，暂时朱绿比朝霞。
人生心口宜相副，莫使尧阶草势斜。
不傍江烟访所思，更应无处展愁眉。数杯竹阁花残酒，
一局松窗日午棋。多病却疑天与便，自愚潜喜众相欺。
非穷非达非高尚，冷笑行藏只独知。
闲吟闲坐道相应，远想南华亦自矜。抛掷家乡轻似梦，
寻常心地冷于僧。和羹使用非胥靡，忆鲙言词小季鹰。
唯仗十篇金玉韵，此中高旨莫阶升。
已向丘门老此躯，可堪空作小人儒。吟中景象千般有，
书外囊装一物无。润屋必能知早散，辉山应是不轻沽。
短衣宁倦重修谒，谁识高阳旧酒徒。
松桂寒多众木分，轻浮如叶自纷纭。韶咸古曲教谁爱，
山水清音喜独闻。上国共知传大宝，旧交宁复在青云。
相逢莫厌杯中酒，同醉同醒只有君。
还淳反朴已难期，依德依仁敢暂违。寡欲自应刚正立，
无私翻觉友朋稀。旄头影莫侵黄道，傅说星终近紫微。
年纪少他蘧伯玉，幸因多难早知非。
麻衣未识帝城尘，四十为儒是病身。有恨不关衔国耻，
无愁直为倚家贫。齐轻东海二高士，汉重商山四老人。
一种爱闲闲不得，混时行止却应真。
任说天长海影沈，友朋情比未为深。唯应乐处无虚日，
大半危时得道心。命达夭殇同白首，价高砖瓦即黄金。
他年有要玄珠者，赤水萦纡试一寻。
