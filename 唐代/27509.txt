洛中送冀处士东游
唐代
杜牧
处士有儒术，走可挟车輈.坛宇宽帖帖，符彩高酋酋。
不爱事耕稼，不乐干王侯。四十馀年中，超超为浪游。
元和五六岁，客于幽魏州。幽魏多壮士，意气相淹留。
刘济愿跪履，田兴请建筹。处士拱两手，笑之但掉头。
自此南走越，寻山入罗浮。愿学不死药，粗知其来由。
却于童顶上，萧萧玄发抽。我作八品吏，洛中如系囚。
忽遭冀处士，豁若登高楼。拂榻与之坐，十日语不休。
论今星璨璨，考古寒飕飕。治乱掘根本，蔓延相牵钩。
武事何骏壮，文理何优柔。颜回捧俎豆，项羽横戈矛。
祥云绕毛发，高浪开咽喉。但可感神鬼，安能为献酬。
好入天子梦，刻像来尔求。胡为去吴会，欲浮沧海舟。
赠以蜀马箠，副之胡罽裘。饯酒载三斗，东郊黄叶稠。
我感有泪下，君唱高歌酬。嵩山高万尺，洛水流千秋。
往事不可问，天地空悠悠。四百年炎汉，三十代宗周。
二三里遗堵，八九所高丘。人生一世内，何必多悲愁。
歌阕解携去，信非吾辈流。
