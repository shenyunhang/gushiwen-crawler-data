卧病闻常山旋师策勋宥过王泽大洽因寄李六侍郎
唐代
刘禹锡
寂寂重寂寂，病夫卧秋斋。夜蛩思幽壁，槁叶鸣空阶。
南国异气候，火旻尚昏霾。瘴烟跕飞羽，沴气伤百骸。
昨闻凯歌旋，饮至酒如淮。无战陋丹水，垂仁轻槁街。
清庙既策勋，圆丘俟燔柴。车书一以混，幽远靡不怀。
逐客憔悴久，故乡云雨乖。禽鱼各有化，予欲问齐谐。
