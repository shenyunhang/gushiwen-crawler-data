敬和崔尚书大明朝堂雨后望终南山见示之作
唐代
苏颋
奕奕轻车至，清晨朝未央。未央在霄极，中路视咸阳。
委曲汉京近，周回秦塞长。日华动泾渭，天翠合岐梁。
五丈旌旗色，百层枌橑光。东连归马地，南指斗鸡场。
晴壑照金戺，秋云含璧珰。由余窥霸国，萧相奉兴王。
功役隐不见，颂声存复扬。权宜珍构绝，圣作宝图昌。
在德期巢燧，居安法禹汤。冢卿才顺美，多士赋成章。
价重三台俊，名超百郡良。焉知掖垣下，陈力自迷方。
