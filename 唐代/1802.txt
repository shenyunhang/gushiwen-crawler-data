杂曲歌辞。行路难二首
唐代
齐己
行路难，君好看，惊波不在黤黮间，
小人心里藏奔湍。七盘九折寒崷崒，翻车倒盖犹堪出。
未似是非唇舌危，暗中潜毁平人骨。君不见楚灵均，
千古沉冤湘水滨。又不见李太白，一朝却作江南客。
下浸与高盘，不为行路难。是非真险恶，翻覆作峰峦。
漆愧同时黑，朱惭巧处丹。令人畏相识，欲画白云看。
