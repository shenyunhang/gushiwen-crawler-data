送郑使君
唐代
贯休
刺婺廉闽动帝台，唯将清净作梯媒。绿沈枪卓妖星落，
白玉壶澄苦雾开。仁爱久悬溪上月，恩光又发岭头梅。
天资刘邵龚黄笔，神助韩彭卫霍才。古驿剑江分掩映，
画旗花舫下喧豗.凤麟帟幕芙蓉坼，洞壑清威霹雳来。
礼乐封疆添礼乐，尘埃时节勿尘埃。荔支花下驱千骑，
薝卜林中礼万回。视事蛮奴磨玉砚，邀宾海月射金杯。
讴歌合合千门乐，鼙角雄雄一阁雷。君父恩深头早白，
子孙荣袭日难陪。东阳缁素如何好，空向生祠祝上台。
