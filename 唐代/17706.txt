东都遇春
唐代
韩愈
少年气真狂，有意与春竞。行逢二三月，九州花相映。
川原晓服鲜，桃李晨妆靓。荒乘不知疲，醉死岂辞病。
饮啖惟所便，文章倚豪横。尔来曾几时，白发忽满镜。
旧游喜乖张，新辈足嘲评。心肠一变化，羞见时节盛。
得闲无所作，贵欲辞视听。深居疑避仇，默卧如当暝。
朝曦入牖来，鸟唤昏不醒。为生鄙计算，盐米告屡罄。
坐疲都忘起，冠侧懒复正。幸蒙东都官，获离机与阱。
乖慵遭傲僻，渐染生弊性。既去焉能追，有来犹莫骋。
有船魏王池，往往纵孤泳。水容与天色，此处皆绿净。
岸树共纷披，渚牙相纬经。怀归苦不果，即事取幽迸。
贪求匪名利，所得亦已并。悠悠度朝昏，落落捐季孟。
群公一何贤，上戴天子圣。谋谟收禹绩，四面出雄劲。
转输非不勤，稽逋有军令。在庭百执事，奉职各祗敬。
我独胡为哉，坐与亿兆庆。譬如笼中鸟，仰给活性命。
为诗告友生，负愧终究竟。
