法华寺石门精舍三十韵
唐代
柳宗元
拘情病幽郁，旷志寄高爽。
愿言怀名缁，东峰旦夕仰。始欣云雨霁，尤悦草木长。
道同有爱弟，披拂恣心赏。松谿窈窕入，石栈夤缘上。
萝葛绵层甍，莓苔侵标榜。密林互对耸，绝壁俨双敞。
堑峭出蒙笼，墟险临滉漾。稍疑地脉断，悠若天梯往。
结构罩群崖，回环驱万象。小劫不逾瞬，大千若在掌。
体空得化元，观有遗细想。喧烦困蠛蠓，跼蹐疲魍魉。
寸进谅何营，寻直非所枉。探奇极遥瞩，穷妙閟清响。
理会方在今，神开庶殊曩。兹游苟不嗣，浩气竟谁养。
道异诚所希，名宾匪余仗。超摅藉外奖，俯默有内朗。
鉴尔揖古风，终焉乃吾党。潜躯委缰锁，高步谢尘坱.
蓄志徒为劳，追踪将焉仿。淹留值颓暮，眷恋睇遐壤。
映日雁联轩，翻云波泱漭。殊风纷已萃，乡路悠且广。
羁木畏漂浮，离旌倦摇荡。昔人叹违志，出处今已两。
何用期所归，浮图有遗像。幽蹊不盈尺，虚室有函丈。
微言信可传，申旦稽吾颡。
