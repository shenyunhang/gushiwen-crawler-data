遣闷
唐代
杜甫
地阔平沙岸，舟虚小洞房。使尘来驿道，城日避乌樯。
暑雨留蒸湿，江风借夕凉。行云星隐见，叠浪月光芒。
萤鉴缘帷彻，蛛丝罥鬓长。哀筝犹凭几，鸣笛竟沾裳。
倚著如秦赘，过逢类楚狂。气冲看剑匣，颖脱抚锥囊。
妖孽关东臭，兵戈陇右创。时清疑武略，世乱跼文场。
馀力浮于海，端忧问彼苍。百年从万事，故国耿难忘。
