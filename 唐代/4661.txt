神龙初废逐南荒途出郴口北望苏耽山
唐代
沈佺期
少曾读仙史，知有苏耽君。流望来南国，依然会昔闻。
泊舟问耆老，遥指孤山云。孤山郴郡北，不与众山群。
重崖下萦映，嶛峣上纠纷。碧峰泉附落，红壁树傍分。
选地今方尔，升天因可云。不才予窜迹，羽化子遗芬。
将览成麟凤，旋惊御鬼文。此中迷出处，含思独氛氲。
