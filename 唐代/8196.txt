酬崔五郎中
唐代
李白
朔云横高天，万里起秋色。壮士心飞扬，落日空叹息。
长啸出原野，凛然寒风生。幸遭圣明时，功业犹未成。
奈何怀良图，郁悒独愁坐。杖策寻英豪，立谈乃知我。
崔公生民秀，缅邈青云姿。制作参造化，托讽含神祇.
海岳尚可倾，吐诺终不移。是时霜飙寒，逸兴临华池。
起舞拂长剑，四座皆扬眉。因得穷欢情，赠我以新诗。
又结汗漫期，九垓远相待。举身憩蓬壶，濯足弄沧海。
从此凌倒景，一去无时还。朝游明光宫，暮入阊阖关。
但得长把袂，何必嵩丘山。
