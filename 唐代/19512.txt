连州吟
唐代
孟郊
春风朝夕起，吹绿日日深。试为连州吟，泪下不可禁。
连山何连连，连天碧岑岑。哀猿哭花死，子规裂客心。
兰芷结新佩，潇湘遗旧音。怨声能翦弦，坐抚零落琴。
羽翼不自有，相追力难任。唯凭方寸灵，独夜万里寻。
方寻魂飘飖，南梦山岖嶔。仿佛惊魍魉，悉窣闻枫林。
正直被放者，鬼魅无所侵。贤人多安排，俗士多虚钦。
孤怀吐明月，众毁铄黄金。愿君保玄曜，壮志无自沉。
朝亦连州吟，暮亦连州吟。连州果有信，一纸万里心。
开缄白云断，明月堕衣襟。南风嘶舜琯，苦竹动猿音。
万里愁一色，潇湘雨淫淫。两剑忽相触，双蛟恣浮沉。
斗水正回斡，倒流安可禁。空愁江海信，惊浪隔相寻。
