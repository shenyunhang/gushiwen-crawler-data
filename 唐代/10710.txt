久雨期王将军不至
唐代
杜甫
天雨萧萧滞茅屋，空山无以慰幽独。锐头将军来何迟，
令我心中苦不足。数看黄雾乱玄云，时听严风折乔木。
泉源泠泠杂猿狖，泥泞漠漠饥鸿鹄。岁暮穷阴耿未已，
人生会面难再得。忆尔腰下铁丝箭，射杀林中雪色鹿。
前者坐皮因问毛，知子历险人马劳。异兽如飞星宿落，
应弦不碍苍山高。安得突骑只五千，崒然眉骨皆尔曹。
走平乱世相催促，一豁明主正郁陶。忆昔范增碎玉斗，
未使吴兵著白袍。昏昏阊阖闭氛祲，十月荆南雷怒号。
