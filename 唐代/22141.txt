送客春游岭南二十韵
唐代
白居易
已讶游何远，仍嗟别太频。离容君蹙促，赠语我殷勤。
迢递天南面，苍茫海北漘.诃陵国分界，交趾郡为邻。
蓊郁三光晦，温暾四气匀。阴晴变寒暑，昏晓错星辰。
瘴地难为老，蛮陬不易驯。土民稀白首，洞主尽黄巾。
战舰犹惊浪，戎车未息尘。红旗围卉服，紫绶裹文身。
面苦桄榔裛，浆酸橄榄新。牙樯迎海舶，铜鼓赛江神。
不冻贪泉暖，无霜毒草春。云烟蟒蛇气，刀剑鳄鱼鳞。
路足羁栖客，官多谪逐臣。天黄生飓母，雨黑长枫人。
回使先传语，征轩早返轮。须防杯里蛊，莫爱橐中珍。
北与南殊俗，身将货孰亲。尝闻君子诫，忧道不忧贫。
