和友人送衡尚书赴池阳副车
唐代
殷文圭
淮王上将例分忧，玉帐参承半列侯。次第选材如创厦，
别离排宴向藏舟。鲲鹏变化知难测，龙蠖升沈各有由。
躞蹀行牵金鋄重，婵娟立唱翠娥愁。筑头勋业谐三阵，
满腹诗书究九流。金海珠韬乘月读，肉芝牙茗拨云收。
赤鳞旆卷鸥汀晚，青雀船横雁阵秋。十字细波澄镜面，
九华残雪露峰头。醉沈北海千尊酒，吟上南荆百尺楼。
况是昭明食鱼郡，不妨闲掷钓璜钩。
