鲜于少府宅看花
唐代
李端
谢家能植药，万簇相萦倚。烂熳绿苔前，婵娟青草里。
垂栏复照户，映竹仍临水。骤雨发芳香，回风舒锦绮。
孤光杂新故，众色更重累。散碧出疏茎，分黄成细蕊。
游蜂高更下，惊蝶坐还起。玉貌对应惭，霞标方不似。
春阴怜弱蔓，夏日同短晷。回落报荣衰，交关斗红紫。
花时苟未赏，老至谁能止。上客屡移床，幽僧劳凭几。
初合虽薄劣，却得陪君子。敢问贤主人，何如种桃李。
