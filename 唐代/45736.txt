寄白龙洞刘道人
唐代
吕岩
玉走金飞两曜忙，始闻花发又秋霜。徒夸篯寿千来岁，
也是云中一电光。一电光，何太疾，百年都来三万日。
其间寒暑互煎熬，不觉童颜暗中失。纵有儿孙满眼前，
却成恩爱转牵缠。及乎精竭身枯朽，谁解教伊暂驻颜。
延年之道既无计，不免将身归逝水。但看古往圣贤人，
几个解留身在世。身在世，也有方，只为时人误度量。
竞向山中寻草药，伏铅制汞点丹阳。点丹阳，事迥别，
须向坎中求赤血。取来离位制阴精，配合调和有时节。
时节正，用媒人，金翁姹女结亲姻。金翁偏爱骑白虎，
姹女常驾赤龙身。虎来静坐秋江里，龙向潭中奋身起。
两兽相逢战一场，波浪奔腾如鼎沸。黄婆丁老助威灵，
撼动乾坤走神鬼。须臾战罢云气收，种个玄珠在泥底。
从此根芽渐长成，随时灌溉抱真精。十月脱胎吞入口，
忽觉凡身已有灵。此个事，世间稀，不是等闲人得知。
宿世若无仙骨分，容易如何得遇之。金液丹，宜便炼，
大都光景急如箭。要取鱼，须结筌，何不收心炼取铅。
莫教烛被风吹灭，六道轮回难怨天。近来世上人多诈，
尽著布衣称道者。问他金木是何般，噤口不言如害哑。
却云服气与休粮，别有门庭道路长。岂不见阴君破迷歌里说，
太乙含真法最强。莫怪言词太狂劣，只为时人难鉴别。
惟君心与我心同，方敢倾心与君说。
