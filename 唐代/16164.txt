金井歌
唐代
刘商
文明化洽天地清，和气氤氲孕至灵。瑞雪不散抱层岭，
阳谷霞光射山顶。薙草披沙石窦开，生金曜日明金井。
虞衡相贺为祯祥，畏人采攫持殳戕。羊驰马走尘满道，
郡邸封章开建章。君王俭德先简易，赡国肥家在仁义。
山泽藏金与万人，宣言郡邑无专利。闾阎少长竞奔凑，
黄金满袖家富有。欢心蹈舞歌皇风，愿载讴歌青史中。
