柳枝词五首
唐代
薛能
朝阳晴照绿杨烟，一别通波十七年。
应有旧枝无处觅，万株风里卓旌旃。
晴垂芳态吐牙新，雨摆轻条湿面春。
别有出墙高数尺，不知摇动是何人。
暖梳簪朵事登楼，因挂垂杨立地愁。
牵断绿丝攀不得，半空悬着玉搔头。
西园高树后庭根，处处寻芳有折痕。
终忆旧游桃叶舍，一株斜映竹篱门。
刘白苏台总近时，当初章句是谁推。
纤腰舞尽春杨柳，未有侬家一首诗。
