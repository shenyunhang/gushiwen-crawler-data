顷自桐江得一钓车以袭美乐烟波之思因出以为玩…酬答
唐代
陆龟蒙
旋屈金钩劈翠筠，手中盘作钓鱼轮。忘情不效孤醒客，
有意闲窥百丈鳞。雨似轻埃时一起，云如高盖强相亲。
任他华毂低头笑，此地终无覆败人。
曾招渔侣下清浔，独茧初随一锤深。细辗烟华无辙迹，
静含风力有车音。相呼野饭依芳草，迭和山歌逗远林。
得失任渠但取乐，不曾生个是非心。
病来悬著脆缗丝，独喜高情为我持。数幅尚凝烟雨态，
三篇能赋蕙兰词。云深石静闲眠稳，月上江平放溜迟。
第一莫教谙此境，倚天功业待君为。
