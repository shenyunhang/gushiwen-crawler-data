荆门行
唐代
王建
江边行人暮悠悠，山头殊未见荆州。岘亭西南路多曲，
栎林深深石镞镞。看炊红米煮白鱼，夜向鸡鸣店家宿。
南中三月蚊蚋生，黄昏不闻人语声。生纱帷疏薄如雾，
隔衣噆肤耳边鸣。欲明不待灯火起，唤得官船过蛮水。
女儿停客茆屋新，开门扫地桐花里。犬声扑扑寒溪烟，
人家烧竹种山田。巴云欲雨薰石热，麋鹿度江虫出穴。
大蛇过处一山腥，野牛惊跳双角折。斜分汉水横千山，
山青水绿荆门关。向前问个长沙路，旧是屈原沈溺处。
谁家丹旐已南来，逢著流人从此去。月明山鸟多不栖，
下枝飞上高枝啼。主人念远心不怿，罗衫卧对章台夕。
红烛交横各自归，酒醒还是他乡客。壮年留滞尚思家，
况复白头在天涯。
