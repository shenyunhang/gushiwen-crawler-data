变律（本十九首，今存三首）
唐代
苏涣
日月东西行，寒暑冬夏易。阴阳无停机，造化渺莫测。
开目为晨光，闭目为夜色。一开复一闭，明晦无休息。
居然六合外，旷哉天地德。天地且不言，世人浪喧喧。
毒蜂成一窠，高挂恶木枝。行人百步外，目断魂亦飞。
长安大道边，挟弹谁家儿。右手持金丸，引满无所疑。
一中纷下来，势若风雨随。身如万箭攒，宛转迷所之。
徒有疾恶心，奈何不知几。
养蚕为素丝，叶尽蚕不老。倾筐对空林，此意向谁道。
一女不得织，万夫受其寒。一夫不得意，四海行路难。
祸亦不在大，福亦不在先。世路险孟门，吾徒当勉旃。
