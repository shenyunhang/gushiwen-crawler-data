郡中端居，有怀袁州王员外使君
唐代
羊士谔
忆作同门友，承明奉直庐。禁闱人自异，休浣迹非疏。
珥笔金华殿，三朝玉玺书。恩光荣侍从，文彩应符徐。
青眼真知我，玄谈愧起予。兰卮招促膝，松砌引长裾。
丽日流莺早，凉天坠露初。前山临紫阁，曲水眺红蕖。
谁为音尘旷，俄惊岁月除。风波移故辙，符守忽离居。
济物阴功在，分忧盛业馀。弱翁方大用，延首迟双鱼。
