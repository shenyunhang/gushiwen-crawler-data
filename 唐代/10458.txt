昔游
唐代
杜甫
昔谒华盖君，深求洞宫脚。玉棺已上天，白日亦寂寞。
暮升艮岑顶，巾几犹未却。弟子四五人，入来泪俱落。
余时游名山，发轫在远壑。良觌违夙愿，含凄向寥廓。
林昏罢幽磬，竟夜伏石阁。王乔下天坛，微月映皓鹤。
晨溪向虚駃，归径行已昨。岂辞青鞋胝，怅望金匕药。
东蒙赴旧隐，尚忆同志乐。休事董先生，于今独萧索。
胡为客关塞，道意久衰薄。妻子亦何人，丹砂负前诺。
虽悲鬒发变，未忧筋力弱。扶藜望清秋，有兴入庐霍。
