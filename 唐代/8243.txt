与周刚清溪玉镜潭宴别（潭在秋浦桃树陂下余新名此潭）
唐代
李白
康乐上官去，永嘉游石门。江亭有孤屿，千载迹犹存。
我来游秋浦，三入桃陂源。千峰照积雪，万壑尽啼猿。
兴与谢公合，文因周子论。扫崖去落叶，席月开清樽。
溪当大楼南，溪水正南奔。回作玉镜潭，澄明洗心魂。
此中得佳境，可以绝嚣喧。清夜方归来，酣歌出平原。
别后经此地，为余谢兰荪。
