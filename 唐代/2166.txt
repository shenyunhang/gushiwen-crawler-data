赋饮马长城窟
唐代
袁朗
朔风动秋草，清跸长安道。长城连不穷，所以隔华戎。
规模惟圣作，负荷晓成功。鸟庭已向内，龙荒更凿空。
玉关尘卷静，金微路已通。汤征随北怨，舜咏起南风。
画地功初立，绥边事云集。朝服践狼居，凯歌旋马邑。
山响传凤吹，霜华藻琼钑。属国拥节归，单于款关入。
日落寒风起，惊蓬被原隰。零落叶已寒，河流清且急。
四时徭役尽，千载干戈戢。太平今若斯，汗马竟无施。
唯当事笔砚，归去草封禅。
