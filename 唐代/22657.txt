和微之诗二十三首。和我年三首
唐代
白居易
我年五十七，荣名得几许。甲乙三道科，苏杭两州主。
才能本浅薄，心力虚劳苦。可能随众人，终老于尘土。
我年五十七，归去诚已迟。历官十五政，数若珠累累。
野萍始宾荐，场苗初絷维。因读管萧书，窃慕大有为。
及遭荣遇来，乃觉才力羸。黄纸诏频草，朱轮车载脂。
妻孥及仆使，皆免寒与饥。省躬私自愧，知我者微之。
永怀山阴守，未遂嵩阳期。如何坐留滞，头白江之湄。
我年五十七，荣名得非少。报国竟何如，谋身犹未了。
昔尝速官谤，恩大而惩小。一黜鹤辞轩，七年鱼在沼。
将枯鳞再跃，经铩翮重矫。白日上昭昭，青云高渺渺。
平生颇同病，老大宜相晓。紫绶足可荣，白头不为夭。
夙怀慕箕颍，晚节期松筱。何当阙下来，同拜陈情表。
