登楼望月二首
唐代
刘辟
圆月当新霁，高楼见最明。素波流粉壁，丹桂拂飞甍。
下瞰千门静，旁观万象生。梧桐窗下影，乌鹊槛前声。
啸逸刘琨兴，吟资庾亮情。游人莫登眺，迢递故乡程。
皎洁三秋月，巍峨百丈楼。下分征客路，上有美人愁。
帐卷芙蓉带，帘褰玳瑁钩。倚窗情渺渺，凭槛思悠悠。
未得金波转，俄成玉箸流。不堪三五夕，夫婿在边州。
