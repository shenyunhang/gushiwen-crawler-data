夏日华山别韩博士愈
唐代
鲍溶
别地泰华阴，孤亭潼关口。夏日可畏时，望山易迟久。
暂因车马倦，一逐云先后。碧霞气争寒，黄鸟语相诱。
三峰多异态，迥举仙人手。天晴捧日轮，月夕弄星斗。
幽疑白帝近，明见黄河走。远心不期来，真境非吾有。
鸟鸣草木下，日息天地右。踯躅因风松，青冥谢仙叟。
不知无声泪，中感一颜厚。青霄上何阶，别剑空朗扣。
故乡此关外，身与名相守。迹比断根蓬，忧如长饮酒。
生离抱多恨，方寸安可受。咫尺岐路分，苍烟蔽回首。
