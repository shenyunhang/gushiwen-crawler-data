途中酬李少府赠别之作
唐代
高适
西上逢节换，东征私自怜。故人今卧疾，欲别还留连。
举酒临南轩，夕阳满中筵。宁知江上兴，乃在河梁偏。
行李多光辉，札翰忽相鲜。谁谓岁月晚，交情尚贞坚。
终嗟州县劳，官谤复迍邅。虽负忠信美，其如方寸悬。
连帅扇清风，千里犹眼前。曾是趋藻镜，不应翻弃捐。
日来知自强，风气殊未痊。可以加药物，胡为辄忧煎。
驱马出大梁，原野一悠然。柳色感行客，云阴愁远天。
皇明烛幽遐，德泽普照宣。鹓鸿列霄汉，燕雀何翩翩。
余亦惬所从，渔樵十二年。种瓜漆园里，凿井卢门边。
去去勿重陈，生涯难勉旃。或期遇春事，与尔复周旋。
投报空回首，狂歌谢比肩。
