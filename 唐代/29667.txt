元日楼前观仗
唐代
薛逢
千门曙色锁寒梅，五夜疏钟晓箭催。宝马占堤朝阙去，
香车争路进名来。天临玉几班初合，日照金鸡仗欲回。
更傍紫微瞻北斗，上林佳气满楼台。
曈曈初日照楼台，漠漠祥云雉扇开。星驻冕旒三殿晓，
云翻珠翠六宫来。山呼圣寿烟霞动，风转金章鸟兽回。
欲识普恩无远近，万方欢忭一声雷。
