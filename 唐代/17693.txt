剥啄行
唐代
韩愈
剥剥啄啄，有客至门。我不出应，客去而嗔。从者语我，
子胡为然。我不厌客，困于语言。欲不出纳，以堙其源。
空堂幽幽，有秸有莞。门以两板，丛书于间。窅窅深堑，
其墉甚完。彼宁可隳，此不可干。从者语我，嗟子诚难。
子虽云尔，其口益蕃。我为子谋，有万其全。凡今之人，
急名与官。子不引去，与为波澜。虽不开口，虽不开关。
变化咀嚼，有鬼有神。今去不勇，其如后艰。我谢再拜，
汝无复云。往追不及，来不有年。
