游朝阳岩遂登西亭二十韵
唐代
柳宗元
谪弃殊隐沦，登陟非远郊。
所怀缓伊郁，讵欲肩夷巢。
高岩瞰清江，幽窟潜神蛟。
开旷延阳景，回薄攒林梢。
西亭构其巅，反宇临呀庨。
背瞻星辰兴，下见云雨交。
惜非吾乡土，得以荫菁茆。
羁贯去江介，世仕尚函崤。
故墅即沣川，数亩均肥硗。
台馆集荒丘，池塘疏沈坳。
会有圭组恋，遂贻山林嘲。
薄躯信无庸，锁屑剧斗筲。
囚居固其宜，厚羞久已包。
庭除植蓬艾，隟牖悬蟏蛸。
所赖山水客，扁舟柱长梢。
挹流敌清觞，掇野代嘉肴。
适道有高言，取乐非弦匏。
逍遥屏幽昧，澹薄辞喧呶。
晨鸡不余欺，风雨闻嘐嘐。
再期永日闲，提挈移中庖。
