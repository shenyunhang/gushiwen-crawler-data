答韩使同在边
唐代
陈子昂
汉家失中策，胡马屡南驱。闻诏安边使，曾是故人谟。
废书怅怀古，负剑许良图。出关岁方晏，乘障日多虞。
虏入白登道，烽交紫塞途。连兵屯北地，清野备东胡。
边城方晏闭，斥堠始昭苏。复闻韩长孺，辛苦事匈奴。
雨雪颜容改，纵横才位孤。空怀老臣策，未获赵军租。
但蒙魏侯重，不受谤书诬。当取金人祭，还歌凯入都。
