承沈八丈东美除膳部员外，阻雨未遂驰贺，奉寄此诗
唐代
杜甫
今日西京掾，多除内省郎。通家惟沈氏，谒帝似冯唐。
诗律群公问，儒门旧史长。清秋便寓直，列宿顿辉光。
未暇申宴慰，含情空激扬。司存何所比，膳部默凄伤。
贫贱人事略，经过霖潦妨。礼同诸父长，恩岂布衣忘。
天路牵骐骥，云台引栋梁。徒怀贡公喜，飒飒鬓毛苍。
