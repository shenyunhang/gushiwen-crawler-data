燕台四首。秋
唐代
李商隐
月浪冲天天宇湿，凉蟾落尽疏星入。云屏不动掩孤嚬，
西楼一夜风筝急。欲织相思花寄远，终日相思却相怨。
但闻北斗声回环，不见长河水清浅。金鱼锁断红桂春，
古时尘满鸳鸯茵。堪悲小苑作长道，玉树未怜亡国人。
瑶琴愔愔藏楚弄，越罗冷薄金泥重。帘钩鹦鹉夜惊霜，
唤起南云绕云梦。双珰丁丁联尺素，内记湘川相识处。
歌唇一世衔雨看，可惜馨香手中故。
