雨中自秘书省访王三侍御知早入朝便入集贤…诗赠之
唐代
李德裕
共怜独鹤青霞姿，瀛洲故山归已迟。仁者焉能效鸷鹗，
飞舞自合追长离。梧桐迥齐鳷鹊观，烟雨屡拂蛟龙旗。
鸿雁冲飙去不尽，寒声晚下天泉池。顾我蓬莱静无事，
玉版宝书藏众瑞。青编尽以汲冢来，科斗皆从鲁室至。
金门待诏何逍遥，名儒早问张子侨。王褒轶材晚始入，
宫女已能传洞箫。应令柏台长对户，别来相望独寥寥。
