大蜀皇帝寿春节进尧铭舜颂二首。舜颂
唐代
贯休
高高历山，有黍有粟。皇皇大舜，合尧玄德。五典克从，
四门伊穆。大道将行，天下为公。临下有赫，选贤用能。
吾皇则之，无斁无逸。绥厥品汇，光光得一。千辐临顶，
十在随跸。大哉大同，为光为龙。吾皇则之，圣谋隆隆。
纳隍孜孜，考考切切。六宗是禋，五瑞斯列。排麟环凤，
披香立雪。四夷纳赆，九围有截。昔救世师，降生竺乾。
寿春亦然，万年万年。
