僧舍白牡丹二首
唐代
吴融
腻若裁云薄缀霜，春残独自殿群芳。梅妆向日霏霏暖，
纨扇摇风闪闪光。月魄照来空见影，露华凝后更多香。
天生洁白宜清净，何必殷红映洞房。
侯家万朵簇霞丹，若并霜林素艳难。合影只应天际月，
分香多是畹中兰。虽饶百卉争先发，还在三春向后残。
想得惠林凭此槛，肯将荣落意来看。
