金陵杂题二首
唐代
沈彬
王气生秦四百年，晋元东渡浪花船。正惭海内皆涂地，
来保江南一片天。古树著行临远岸，暮山相亚出微烟。
千征万战英雄尽，落日牛羊食野田。
暮潮声落草光沉，贾客来帆宿岸阴。一笛月明何处酒，
满城秋色几家砧。时清曾恶桓温盛，山翠长牵谢傅心。
今日到来何物在，碧烟和雨锁寒林。
