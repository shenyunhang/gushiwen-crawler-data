海上作
唐代
宋务光
旷哉潮汐池，大矣乾坤力。浩浩去无际，沄沄深不测。
崩腾翕众流，泱漭环中国。鳞介错殊品，氛霞饶诡色。
天波混莫分，岛树遥难识。汉主探灵怪，秦王恣游陟。
搜奇大壑东，竦望成山北。方术徒相误，蓬莱安可得。
吾君略仙道，至化孚淳默。惊浪晏穷溟，飞航通绝域。
马韩底厥贡，龙伯修其职。粤我遘休明，匪躬期正直。
敢输鹰隼执，以间豺狼忒。海路行已殚，輶轩未皇息。
劳歌玄月暮，旅睇沧浪极。魏阙渺云端，驰心附归冀。
