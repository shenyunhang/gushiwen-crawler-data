送岑征君归鸣皋山
唐代
李白
岑公相门子，雅望归安石。奕世皆夔龙，中台竟三拆。
至人达机兆，高揖九州伯。奈何天地间，而作隐沦客。
贵道能全真，潜辉卧幽邻。探元入窅默，观化游无垠。
光武有天下，严陵为故人。虽登洛阳殿，不屈巢由身。
余亦谢明主，今称偃蹇臣。登高览万古，思与广成邻。
蹈海宁受赏，还山非问津。西来一摇扇，共拂元规尘。
