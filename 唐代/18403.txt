有僧言罗浮事，因为诗以写之
唐代
刘禹锡
君言罗浮上，容易见九垠。渐高元气壮，汹涌来翼身。
夜宿最高峰，瞻望浩无邻。海黑天宇旷，星辰来逼人。
是时当朏魄，阴物恣腾振。日光吐鲸背，剑影开龙鳞。
倏若万马驰，旌旗耸奫沦。又如广乐奏，金石含悲辛。
疑其有巨灵，怪物尽来宾。阴阳迭用事，乃俾夜作晨。
咿喔天鸡鸣，扶桑色昕昕。赤波千万里，涌出黄金轮。
下视生物息，霏如隙中尘。醯鸡仰瓮口，亦谓云汉津。
世人信耳目，方寸度大钧。安知视听外，怪愕不可陈。
悠悠想大方，此乃杯水滨。知小天地大，安能识其真。
