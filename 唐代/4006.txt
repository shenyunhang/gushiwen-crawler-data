早秋出塞寄东台详正学士
唐代
骆宾王
促驾逾三水，长驱望五原。天阶分斗极，地理接楼烦。
溪月明关陇，戎云聚塞垣。山川殊物候，风壤异凉暄。
戍古秋尘合，沙寒宿雾繁。昔余迷学步，投迹忝词源。
兰渚浮延阁，蓬山款禁园。彯缨陪绂冕，载笔偶玙璠.
汲冢宁详蠹，秦牢讵辨冤。一朝从篚服，千里骛轻轩。
乡梦随魂断，边声入听喧。南图终铩翮，北上遽催辕。
吊影惭连茹，浮生倦触藩。数奇何以托，桃李自无言。
