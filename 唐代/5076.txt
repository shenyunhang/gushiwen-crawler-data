奉和御制春台望
唐代
许景先
睿德在青阳，高居视中县。秦城连凤阙，汉寝疏龙殿。
文物照光辉，郊畿郁葱蒨.千门望成锦，八水明如练。
复道晓光披，宸游出禁移。瑞气朝浮五云阁，
祥光夜吐万年枝。兰叶负龟初荐祉，桐花集凤更来仪。
秦汉生人凋力役，阿房甘泉构云碧。汾祠雍畤望通天，
玉堂宣室坐长年。鼓钟西接咸阳观，苑囿南通鄠杜田。
明主卑宫诫前失，辅德钦贤政惟一。昆虫不夭在春蒐，
稼穑常艰重农术。邦家已荷圣谟新，犹闻俭陋惜中人。
豫奉北辰齐七政，长歌东武抃千春。
