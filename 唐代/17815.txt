和裴仆射相公假山十一韵
唐代
韩愈
公乎真爱山，看山旦连夕。犹嫌山在眼，不得着脚历。
枉语山中人，匄我涧侧石。有来应公须，归必载金帛。
当轩乍骈罗，随势忽开坼。有洞若神剜，有岩类天划。
终朝岩洞间，歌鼓燕宾戚。孰谓衡霍期，近在王侯宅。
傅氏筑已卑，磻溪钓何激。逍遥功德下，不与事相摭。
乐我盛明朝，于焉傲今昔。
