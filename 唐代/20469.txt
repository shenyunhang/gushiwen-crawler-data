吕将军歌
唐代
李贺
吕将军，骑赤兔。独携大胆出秦门，金粟堆边哭陵树。
北方逆气污青天，剑龙夜叫将军闲。将军振袖挥剑锷，
玉阙朱城有门阁。榼榼银龟摇白马，傅粉女郎火旗下。
恒山铁骑请金枪，遥闻箙中花箭香。西郊寒蓬叶如刺，
皇天新栽养神骥。厩中高桁排蹇蹄，饱食青刍饮白水。
圆苍低迷盖张地，九州人事皆如此。赤山秀铤御时英，
绿眼将军会天意。
