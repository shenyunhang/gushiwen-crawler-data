太原郑尚书远寄新诗，走笔酬赠，因代书贺
唐代
权德舆
晓开阊阖出丝言，共喜全才镇北门。职重油幢推上略，
荣兼革履见深恩。昔岁经过同二仲，登朝并命惭无用。
曲台分季奉斋祠，直笔系年陪侍从。芬芳鸡舌向南宫，
伏奏丹墀迹又同。公望数承黄纸诏，虚怀自号白云翁。
戎装躞蹀纷出祖，金印煌煌宠司武。时看介士阅犀渠，
每狎儒生冠章甫。晋祠汾水古并州，千骑双旌居上头。
新握兵符应感激，远缄诗句更风流。缁衣诸侯谅称美，
白衣尚书何可比。只今麟阁待丹青，努力加餐报天子。
