苦热行
唐代
僧鸾
烛龙衔火飞天地，平陆无风海波沸。彤云叠叠耸奇峰，
焰焰流光热凝翠。烟岛抟鹏亸双翅，羲和赫怒强总辔。
饮流夸父毙长途，如见当中印王字。明明夜西朝又东，
古来有道仍再中。扶桑老叶蔽不得，辉华直欲凌苍空。
行人挥汗翻成雨，口燥喉干嗌尘土。西郊云色昼冥冥，
如何不救生灵苦。何山怪木藏蛟龙，缩鳞卷鬣为乖慵。
不发滂泽注天下，欲使风雷何所从。旱苗原上枯成焰，
岳灵徒祝无神验。豪家帘外唤清风，水纹明角铺长簟。
玉扇画堂凝夜秋，歌艳绕梁催莫愁。阳乌落尽酒不醒，
扶上西园当月楼。废田暍死非吾属，库有黄金仓有粟。
