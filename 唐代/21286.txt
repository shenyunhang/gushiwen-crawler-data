缭绫－念女工之劳也
唐代
白居易
缭绫缭绫何所似，不似罗绡与纨绮。应似天台山上月明前，
四十五尺瀑布泉。中有文章又奇绝，地铺白烟花簇雪。
织者何人衣者谁，越溪寒女汉宫姬。去年中使宣口敕，
天上取样人间织。织为云外秋雁行，染作江南春水色。
广裁衫袖长制裙，金斗熨波刀翦纹。异彩奇文相隐映，
转侧看花花不定。昭阳舞人恩正深，春衣一对直千金。
汗沾粉污不再著，曳土蹋泥无惜心。缭绫织成费功绩，
莫比寻常缯与帛。丝细缲多女手疼，扎扎千声不盈尺。
昭阳殿里歌舞人。若见织时应也惜。
