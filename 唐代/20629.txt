酬乐天劝醉
唐代
元稹
神曲清浊酒，牡丹深浅花。少年欲相饮，此乐何可涯。
沉机造神境，不必悟楞伽。酡颜返童貌，安用成丹砂。
刘伶称酒德，所称良未多。愿君听此曲，我为尽称嗟。
一杯颜色好，十盏胆气加。半酣得自恣，酩酊归太和。
共醉真可乐，飞觥撩乱歌。独醉亦有趣，兀然无与他。
美人醉灯下，左右流横波。王孙醉床上，颠倒眠绮罗。
君今劝我醉，劝醉意如何。
