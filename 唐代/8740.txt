谢栎阳令归西郊，赠别诸友生
唐代
韦应物
结发仕州县，蹉跎在文墨。徒有排云心，何由生羽翼。
幸遭明盛日，万物蒙生植。独此抱微痾，颓然谢斯职。
世道方荏苒，郊园思偃息。为欢日已延，君子情未极。
驰觞忽云晏，高论良难测。游步清都宫，迎风嘉树侧。
晨起西郊道，原野分黍稷。自乐陶唐人，服勤在微力。
伫君列丹陛，出处两为得。
