寄武陵贯微上人二首
唐代
齐己
知泛沧浪棹未还，西峰房锁夜潺潺。春陪相府游仙洞，
雪共宾寮对玉山。诗里几添新菡萏，衲痕应换旧斓斑。
莫忘一句曹溪妙，堪塞孙孙骋度关。
吴头东面楚西边，云接苍梧水浸天。两地别离身已老，
一言相合道休传。风骚妙欲凌春草，踪迹闲思绕岳莲。
不是傲他名利世，吾师本在雪山巅。
