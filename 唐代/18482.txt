采菱行（一作采芰女）
唐代
刘禹锡
白马湖平秋日光，紫菱如锦彩鸳翔。荡舟游女满中央，
采菱不顾马上郎。争多逐胜纷相向，时转兰桡破轻浪。
长鬟弱袂动参差，钗影钏文浮荡漾。笑语哇咬顾晚晖，
蓼花缘岸扣舷归。归来共到市桥步，野蔓系船萍满衣。
家家竹楼临广陌，下有连樯多估客。携觞荐芰夜经过，
醉踏大堤相应歌。屈平祠下沅江水，月照寒波白烟起。
一曲南音此地闻，长安北望三千里。
