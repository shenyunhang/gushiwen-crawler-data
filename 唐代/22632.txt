有感三首
唐代
白居易
鬓发已斑白，衣绶方朱紫。穷贱当壮年，富荣临暮齿。
车舆红尘合，第宅青烟起。彼来此须去，品物之常理。
第宅非吾庐，逆旅暂留止。子孙非我有，委蜕而已矣。
有如蚕造茧，又似花生子。子结花暗凋，茧成蚕老死。
悲哉可奈何，举世皆如此。
莫养瘦马驹，莫教小妓女。后事在目前，不信君看取。
马肥快行走，妓长能歌舞。三年五岁间，已闻换一主。
借问新旧主，谁乐谁辛苦。请君大带上，把笔书此语。
往事勿追思，追思多悲怆。来事勿相迎，相迎已惆怅。
不如兀然坐，不如塌然卧。食来即开口，睡来即合眼。
二事最关身，安寝加餐饭。忘怀任行止，委命随修短。
更若有兴来，狂歌酒一醆.
