平齐行二首
唐代
刘禹锡
胡尘昔起蓟北门，河南地属平卢军。貂裘代马绕东岳，
峄阳孤桐削为角。地形十二虏意骄，恩泽含容历四朝。
鲁人皆解带弓箭，齐人不复闻箫韶。今朝天子圣神武，
手握玄符平九土。初哀狂童袭故事，文告不来方振怒。
去秋诏下诛东平，官军四合犹婴城。春来群乌噪且惊，
气如坏山堕其庭。牙门大将有刘生，夜半射落欃枪星。
帐中虏血流满地，门外三军舞连臂。驿骑函首过黄河，
城中无贼天气和。朝廷侍郎来慰抚，耕夫满野行人歌。
泰山沉寇六十年，旅祭不享生愁烟。今逢圣君欲封禅，
神使阴兵来助战。妖气扫尽河水清，日观杲杲卿云见。
开元皇帝东封时，百神受职争奔驰。千钧猛簴顺流下，
洪波涵淡浮熊罴。侍臣燕公秉文笔，玉检告天无愧词。
当今睿孙承圣祖，岳神望幸河宗舞。青门大道属车尘，
共待葳蕤翠华举。
