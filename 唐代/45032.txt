假山
唐代
齐己
匡庐久别离，积翠杳天涯。静室曾图峭，幽亭复创奇。
典衣酬土价，择日运工时。信手成重叠，随心作蔽亏。
根盘惊院窄，顶耸讶檐卑。镇地那言重，当轩未厌危。
巨灵何忍擘，秦政肯轻移。晚觉莎烟触，寒闻竹籁吹。
蓝灰澄古色，泥水合凝滋。引看僧来数，牵吟客散迟。
九华浑仿佛，五老颇参差。蛛网藤萝挂，春霖瀑布垂。
加添双石笋，映带小莲池。旧说雷居士，曾闻远大师。
红霞中结社，白壁上题诗。顾此诚徒尔，劳心是妄为。
经营惭培塿，赏玩愧童儿。会入千峰去，闲踪任属谁。
