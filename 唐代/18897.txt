奉和吏部杨尚书太常李卿二相公策…述怀赠答十韵
唐代
刘禹锡
文雅关西族，衣冠赵北都。有声真汉相，无颣胜隋珠。
当轴龙为友，临池凤不孤。九天开内殿，百辟看晨趋。
诫满澄欹器，成功别大垆。馀芳在公论，积庆是神扶。
步武离台席，徊翔集帝梧。铨材秉秦镜，典乐去齐竽。
潇洒风尘外，逢迎诗酒徒。唯应待华诰，更食万钱厨。
