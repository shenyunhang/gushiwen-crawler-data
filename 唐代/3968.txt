丹阳刺史挽词三首
唐代
骆宾王
百龄嗟倏忽，一旦向山阿。丹桂销已尽，青松哀更多。
薰风虚听曲，薤露反成歌。自有藏舟处，谁怜隙驷过。
恻怆恒山羽，留连棣萼篇。佳城非旧日，京兆即新阡。
城郭三千岁，丘陵几万年。唯馀松柏垄，朝夕起寒烟。
短歌三献曲，长夜九泉台。此室玄扃掩，何年白日开。
荒郊疏古木，寒隧积陈荄.独此伤心地，松声薄暮来。
