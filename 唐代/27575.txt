夏州崔常侍自少常亚列出领麾幢十韵
唐代
杜牧
帝命诗书将，登坛礼乐卿。三边要高枕，万里得长城。
对客犹褒博，填门已旆旌。腰间五绶贵，天下一家荣。
野水差新燕，芳郊哢夏莺。别风嘶玉勒，残日望金茎。
榆塞孤烟媚，银川绿草明。戈矛虓虎士，弓箭落雕兵。
魏绛言堪采，陈汤事偶成。若须垂竹帛，静胜是功名。
