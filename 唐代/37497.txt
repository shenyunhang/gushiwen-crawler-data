倒次元韵
唐代
吴融
南陌来寻伴，东城去卜邻。生憎无赖客，死忆有情人。
似束腰支细，如描发彩匀。黄鹂裁帽贵，紫燕刻钗珍。
身近从淄右，家元接观津。雨台谁属楚，花洞不知秦。
泪滴空床冷，妆浓满镜春。枕凉欹琥珀，簟洁展麒麟。
茂苑廊千步，昭阳扇九轮。阳城迷处笑，京兆画时嚬。
鱼子封笺短，蝇头学字真。易判期已远，难讳事还新。
艇子愁冲夜，骊驹怕拂晨。如何断岐路，免得见行尘。
