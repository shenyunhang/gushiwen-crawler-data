奉和常舍人晚秋集贤院即事寄徐薛二侍郎
唐代
司空曙
蔼蔼凤凰宫，兰台玉署通。夜霜凝树羽，朝日照相风。
官附三台贵，儒开百氏宗。司言陈禹命，侍讲发尧聪。
香卷青编内，铅分绿字中。缀签从太史，锵珮揖群公。
池接天泉碧，林交御果红。寒龟登故叶，秋蝶恋疏丛。
颜谢征文并，钟裴直事同。离群惊海鹤，属思怨江枫。
地远姑苏外，山长越绝东。惭当哲匠后，下曲本难工。
