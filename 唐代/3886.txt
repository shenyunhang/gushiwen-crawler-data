奉和幸新丰温泉宫应制
唐代
徐彦伯
姬典歌时迈，虞篇记省方。何如黑帝月，玄览白云乡。
翠仗萦船岸，明旆应萯阳。风摇花眊彩，雪艳宝戈芒。
御陌开函次，离宫夹树行。桂枝笼騕褭，松叶覆堂皇。
仙石含珠液，温池孕璧房。涌疑神瀵溢，澄若帝台浆。
独沸流常热，潜蒸气转香。青坛环玉甃，红础铄金光。
藻曜凝芳洁，葳蕤献淑祥。五龙归宝算，九扈叶时康。
同预华封老，中衢祝圣皇。
