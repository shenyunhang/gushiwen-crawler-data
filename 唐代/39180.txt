寄华山司空侍郎二首
唐代
徐夤
金阙争权竞献功，独逃征诏卧三峰。鸡群未必容于鹤，
蛛网何繇捕得龙。清论尽应书国史，静筹皆可息边烽。
风霜落满千林木，不近青青涧底松。
非云非鹤不从容，谁敢轻量傲世踪。紫殿几征王佐业，
青山未拆诏书封。闲吟每待秋空月，早起长先野寺钟。
前古负材多为国，满怀经济欲何从。
