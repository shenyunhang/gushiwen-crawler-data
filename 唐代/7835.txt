去妇词（一作顾况诗）
唐代
李白
古来有弃妇，弃妇有归处。今日妾辞君，辞君遣何去。
本家零落尽，恸哭来时路。忆昔未嫁君，闻君却周旋。
绮罗锦绣段，有赠黄金千。十五许嫁君，二十移所天。
自从结发日未几，离君缅山川。家家尽欢喜，
孤妾长自怜。幽闺多怨思，盛色无十年。相思若循环，
枕席生流泉。流泉咽不扫，独梦关山道。及此见君归，
君归妾已老。物情恶衰贱，新宠方妍好。掩泪出故房，
伤心剧秋草。自妾为君妻，君东妾在西。罗帏到晓恨，
玉貌一生啼。自从离别久，不觉尘埃厚。尝嫌玳瑁孤，
犹羡鸳鸯偶。岁华逐霜霰，贱妾何能久。寒沼落芙蓉，
秋风散杨柳。以比憔悴颜，空持旧物还。馀生欲何寄，
谁肯相牵攀。君恩既断绝，相见何年月。悔倾连理杯，
虚作同心结。女萝附青松，贵欲相依投。浮萍失绿水，
教作若为流。不叹君弃妾，自叹妾缘业。忆昔初嫁君，
小姑才倚床。今日妾辞君，小姑如妾长。回头语小姑，
莫嫁如兄夫。
