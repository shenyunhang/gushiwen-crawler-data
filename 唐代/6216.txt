贻刘高士别
唐代
储光羲
夙驾出东城，城傍早霞散。初日照龙阙，峨峨在天半。
壮哉丽百常，美矣崇两观。俯视趋朝客，簪珮何璀璨。
而我送将归，裴回霸陵岸。北云去吴越，南雁离江汉。
伊昔蹈丘园，翩翩理文翰。高谈闵仲叔，逸气刘公干。
每言竹柏贞，尝轻朝市玩。山昼猿狖静，溪曛鱼鸟乱。
宁止卧崆峒，直云期汗漫。圣君既理历，族士咸炳焕。
矫首来天池，振羽泛漪澜。元淑命不达，伯鸾吟可叹。
东去姑苏台，乃过陟阳馆。舍辔函关道，浮舟沧海畔。
耳目旷暄凉，怀抱盈悲惋。沉沉青岁晚，霭霭秋云换。
自言永遁栖，无复从羁绊。挥手谢知己，知己莫能赞。
