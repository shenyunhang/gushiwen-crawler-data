桃花
唐代
薛能
香色自天种，千年岂易逢。开齐全未落，繁极欲相重。
冷湿朝如淡，晴干午更浓。风光新社燕，时节旧春农。
篱落欹临竹，亭台盛间松。乱缘堪羡蚁，深入不如蜂。
有影宜暄煦，无言自冶容。洞连非俗世，溪静接仙踪。
子熟河应变，根盘土已封。西王潜爱惜，东朔盗过从。
醉席眠英好，题诗恋景慵。芳菲聊一望，何必在临邛。
