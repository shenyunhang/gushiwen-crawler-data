题虎丘寺
唐代
刘长卿
青林虎丘寺，林际翠微路。仰见山僧来，遥从飞鸟处。
兹峰沦宝玉，千载唯丘墓。埋剑人空传，凿山龙已去。
扪萝披翳荟，路转夕阳遽。虎啸崖谷寒，猿鸣杉松暮。
裴回北楼上，江海穷一顾。日映千里帆，鸦归万家树。
暂因惬所适，果得损外虑。庭暗栖闲云，檐香滴甘露。
久迷空寂理，多为繁华故。永欲投死生，馀生岂能误。
