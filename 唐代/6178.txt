登秦岭作，时陷贼归国
唐代
储光羲
朝出猛兽林，躨跜登高峰。僮仆履云雾，随我行太空。
羲和舒灵晖，倏忽西极通。回首望泾渭，隐隐如长虹。
九逵合苍芜，五陵遥瞳矇。鹿游大明殿，雾湿华清宫。
网罗蠛蠓时，顾齿熊罴锋。失途走江汉，不能有其功。
气逐招摇星，魂随阊阖风。惟言宇宙清，复使车书同。
林木被繁霜，合沓连山红。鹏鹗励羽翼，俯视荆棘丛。
誓将食鶬鸮，然后归崆峒。
