宫词三十首（存二十七首）
唐代
王涯
白人宜著紫衣裳，冠子梳头双眼长。
新睡起来思旧梦，见人忘却道胜常。
春来新插翠云钗，尚著云头踏殿鞋。
欲得君王回一顾，争扶玉辇下金阶。
五更初起觉风寒，香炷烧来夜已残。
欲卷珠帘惊雪满，自将红烛上楼看。
各将金锁锁宫门，院院青娥侍至尊。
头白监门掌来去，问频多是最承恩。
夜久盘中蜡滴稀，金刀剪起尽霏霏。
传声总是君王唤，红烛台前著舞衣。
筝翻禁曲觉声难，玉柱皆非旧处安。
记得君王曾道好，长因下辇得先弹。
一丛高鬓绿云光，官样轻轻淡淡黄。
为看九天公主贵，外边争学内家装。
宜春院里驻仙舆，夜宴笙歌总不如。
传索金笺题宠号，镫前御笔与亲书。
永巷重门渐半开，宫官著锁隔门回。
谁知曾笑他人处，今日将身自入来。
春风帘里旧青娥，无奈新人夺宠何。
寒食禁花开满树，玉堂终日闭时多。
碧绣檐前柳散垂，守门宫女欲攀时。
曾经玉辇从容处，不敢临风折一枝。
鸦飞深在禁城墙，多绕重楼复殿傍。
时向春檐瓦沟上，散开朝翅占朝光。
白雪猧儿拂地行，惯眠红毯不曾惊。
深宫更有何人到，只晓金阶吠晚萤。
百尺仙梯倚阁边，内人争下掷金钱。
风来竞看铜乌转，遥指朱干在半天。
春风摆荡禁花枝，寒食秋千满地时。
又落深宫石渠里，尽随流水入龙池。
墙墙不断接宫城，金榜皆书殿院名。
万转千回相隔处，各调弦管对闻声。
霏霏春雨九重天，渐暖龙池御柳烟。
玉辇游时应不避，千廊万屋自相连。
禁门烟起紫沉沉，楼阁当中复道深。
长入暮天凝不散，掖庭宫里动秋砧。
炎炎夏日满天时，桐叶交加覆玉墀。
向晚移镫上银簟，丛丛绿鬓坐弹棋。
瞳瞳日出大明宫，天乐遥闻在碧空。
禁树无风正和暖，玉楼金殿晓光中。
迥出芙蓉阁上头，九天悬处正当秋。
年年七夕晴光里，宫女穿针尽上楼。
教来鹦鹉语初成，久闭金笼惯认名。
总向春园看花去，独于深院笑人声。
银瓶泻水欲朝妆，烛焰红高粉壁光。
共怪满衣珠翠冷，黄花瓦上有新霜。
迎风殿里罢云和，起听新蝉步浅莎。
为爱九天和露滴，万年枝上最声多。
御果收时属内官，傍檐低压玉阑干。
明朝摘向金华殿，尽日枝边次第看。
内里松香满殿闻，四行阶下暖氤氲。
春深欲取黄金粉，绕树宫娥著绛裙。
禁树传声在九霄，内中残火独遥遥。
千官待取门犹闭，未到宫前下马桥。
