高都护骢马行（高仙芝开元末为安西副都护）
唐代
杜甫
安西都护胡青骢，声价欻然来向东。此马临阵久无敌，
与人一心成大功。功成惠养随所致，飘飘远自流沙至。
雄姿未受伏枥恩，猛气犹思战场利。腕促蹄高如踣铁，
交河几蹴曾冰裂。五花散作云满身，万里方看汗流血。
长安壮儿不敢骑，走过掣电倾城知。青丝络头为君老，
何由却出横门道。
