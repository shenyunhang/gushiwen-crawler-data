送相里郎中赴江西
唐代
独孤及
君把一尺诏，南游济沧浪。受恩忘险艰，不道歧路长。
戎狄方构患，休牛殊未遑。三秦千仓空，战卒如饿狼。
委输资外府，诹谋寄贤良。有才当陈力，安得遂翱翔。
岂不慎井赋，赋均人亦康。遥知轩车到，万室安耕桑。
火伏金气腾，昊天欲苍茫。寒蝉惨巴邓，秋色愁沅湘。
昨日携手西，于今芸再黄。欢娱讵几许，复向天一方。
蹢躅话世故，惆怅举离觞。共求数刻欢，戏谑君此堂。
今日把手笑，少时各他乡。身名同风波，聚散未易量。
曷月还朝天，及时开智囊。前期傥犹阔，加饭勉自强。
