同韩给事观毕给事画松石
唐代
皇甫冉
海峤微茫那得到，楚关迢递心空忆。夕郎善画岩间松，
远意幽姿此何极。千条万叶纷异状，虎伏螭盘争劲力。
扶疏半映晚天青，凝澹全和曙云黑。烟笼月照安可道，
雨湿风吹未曾息。能将积雪辨晴光，每与连峰作寒色。
龙楼不竞繁花吐，骑省偏宜遥夜直。罗浮道士访移来，
少室山僧旧应识。掖垣深沈昼无事，终日亭亭在人侧。
古槐衰柳宁足论，还对罘罳列行植。
