安州应城玉女汤作
唐代
李白
神女殁幽境，汤池流大川。
阴阳结炎炭，造化开灵泉。
地底烁朱火，沙旁歊素烟。
沸珠跃明月，皎镜涵空天。
气浮兰芳满，色涨桃花然。
精览万殊入，潜行七泽连。
愈疾功莫尚，变盈道乃全。
濯缨掬清泚，晞发弄潺湲。
散下楚王国，分浇宋玉田。
可以奉巡幸，奈何隔穷偏。
独随朝宗水，赴海输微涓。
