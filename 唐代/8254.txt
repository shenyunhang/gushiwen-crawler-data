与南陵常赞府游五松山（山在南陵铜井西五里有古精舍）
唐代
李白
安石泛溟渤，独啸长风还。逸韵动海上，高情出人间。
灵异可并迹，澹然与世闲。我来五松下，置酒穷跻攀。
征古绝遗老，因名五松山。五松何清幽，胜境美沃州。
萧飒鸣洞壑，终年风雨秋。响入百泉去，听如三峡流。
剪竹扫天花，且从傲吏游。龙堂若可憩，吾欲归精修。
