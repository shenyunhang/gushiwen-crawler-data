古挽歌
唐代
于鹄
双辙出郭门，绵绵东西道。送死多于生，几人得终老。
见此切肺肝，不如归山好。不闻哀哭声，默默安怀抱。
时尽从物化，又免生忧挠。世间寿者稀，尽为悲伤恼。
送哭谁家车，灵幡紫带长。青童抱何物，明月与香囊。
可惜罗衣色，看舁入水泉。莫愁埏道暗，烧漆得千年。
阴风吹黄蒿，挽歌度秋水。车马却归城，孤坟月明里。
