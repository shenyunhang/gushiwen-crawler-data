结定襄郡狱效陶体
唐代
崔颢
我在河东时，使往定襄里。定襄诸小儿，争讼纷城市。
长老莫敢言，太守不能理。谤书盈几案，文墨相填委。
牵引肆中翁，追呼田家子。我来折此狱，五听辨疑似。
小大必以情，未尝施鞭箠。是时三月暮，遍野农桑起。
里巷鸣春鸠，田园引流水。此乡多杂俗，戎夏殊音旨。
顾问边塞人，劳情曷云已。
