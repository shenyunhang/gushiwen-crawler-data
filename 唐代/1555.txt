相和歌辞。采莲归
唐代
王勃
采莲归，绿水芙蓉衣，秋风起浪凫雁飞。
桂棹兰桡下长浦，罗裙玉腕摇轻橹。叶屿花潭极望平，
江讴越吹相思苦。相思苦，佳期不可驻。
塞外征夫犹未还，江南采莲今已暮。今已暮，摘莲花，
今渠那必尽倡家。官道城南把桑叶，何如江上采莲花。
莲花复莲花，花叶何重叠。叶翠本羞眉，花红强如颊。
佳人不兹期，怅望别离时。牵花怜共蒂，折藕爱连丝。
故情何处所，新物徒华滋。不惜南津交佩解，
还羞北海雁书迟。采莲歌有节，采莲夜未歇。
正逢浩荡江上风，又值徘徊江上月。莲浦夜相逢，
吴姬越女何丰茸。共问寒江千里外，征客关山更几重。
