薛王花烛行
唐代
阎德隐
王子仙车下凤台，紫缨金勒驭龙媒。□□□□□□出，
环佩锵锵天上来。鳷鹊楼前云半卷，鸳鸯殿上月裴回。
玉盘错落银灯照，珠帐玲珑宝扇开。盈盈二八谁家子，
红粉新妆胜桃李。从来六行比齐姜，自许千门奉楚王。
楚王宫里能服饰，顾盼倾城复倾国。合欢锦带蒲萄花，
连理香裙石榴色。金炉半夜起氛氲，翡翠被重苏合熏。
不学曹王遇神女，莫言罗敷邀使君。同心婉娩若琴瑟，
更笑天河有灵匹。一朝福履盛王门，百代光辉增帝室。
富贵荣华实可怜，路傍观者谓神仙。只应早得淮南术，
会见双飞入紫烟。
