投翰长赵侍郎
唐代
黄滔
禹门西面逐飘蓬，忽喜仙都得入踪。贾氏许频趋季虎，
荀家因敢谒头龙。手扶日月重轮起，数是乾坤正气钟。
五色笔驱神出没，八花砖接帝从容。诗酬御制风骚古，
论似人情鼎鼐浓。岂有地能先凤掖，别无山更胜鳌峰。
攀鸿日浅魂飞越，为鲤年深势噞喁。泽国雨荒三径草，
秦关雪折一枝筇。吹成暖景犹葭律，引上纤萝在岳松。
愿向明朝荐幽滞，免教号泣触登庸。
