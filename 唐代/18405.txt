和河南裴尹侍郎宿斋天平寺诣九龙祠祈雨二十韵
唐代
刘禹锡
有事九龙庙，洁斋梵王祠。玉箫何时绝，碧树空凉飔.
吏散埃壒息，月高庭宇宜。重城肃穆闭，涧水潺湲时。
人稀夜复闲，虑静境亦随。缅怀断鳌足，凝想乘鸾姿。
朱明盛农节，膏泽方愆期。瞻言五灵瑞，能救百谷萎。
咿喔晨鸡鸣，阑干斗柄垂。修容谒神像，注意陈正词。
惊飙起泓泉，若调雷雨师。黑烟耸鳞甲，洒液如棼丝。
丰隆震天衢，列缺挥火旗。炎空忽凄紧，高溜悬绠縻。
生物已滂沛，湿云稍离披。丹霞启南陆，白水含东菑。
熙熙飞走适，蔼蔼草树滋。浮光动宫观，远思盈川坻。
吴公敏于政，谢守工为诗。商山有病客，言贺舒庞眉。
