辞辇行
唐代
鲍溶
汉家代久淳风薄，帝重微行极荒乐。青娥三千奉一人，
班女不以色事君。朝停玉辇诏同载，三十六宫皆眄睐。
不惊六马缓天仪，从容鸣环前致辞。君恩如海深难竭，
妾命如丝轻易绝。愿陪阿母同小星，敢使太阳齐万物。
周末幽王不可宗，妾闻上圣遗休风。五更三老侍白日，
八十一女居深宫。愿将辇内有馀席，回赐忠臣妾恩泽。
一时节义动贤君，千年名姓香氛氲，渐台水死何伤闻。
