吊灵均词
唐代
皎然
昧天道兮有无，听汨渚兮踌躇。期灵均兮若存，
问神理兮何如。愿君精兮为月，出孤影兮示予。
天独何兮有君，君在万兮不群。既冰心兮皎洁，
上问天兮胡不闻。天不闻，神莫睹，若云冥冥兮雷霆怒，
萧条杳眇兮馀草莽。古山春兮为谁，今猿哀兮何思。
风激烈兮楚竹死，国殇人悲兮雨飔飔.雨飔飔兮望君时，
光茫荡漾兮化为水，万古忠贞兮徒尔为。
