太湖诗。入林屋洞
唐代
皮日休
斋心已三日，筋骨如烟轻。腰下佩金兽，手中持火铃。
幽塘四百里，中有日月精。连亘三十六，各各为玉京。
自非心至诚，必被神物烹。顾余慕大道，不能惜微生。
遂招放旷侣，同作幽忧行。其门才函丈，初若盘薄硎。
洞气黑昳ft，苔发红鬇鬡.试足值坎窞，低头避峥嵘。
攀缘不知倦，怪异焉敢惊。匍匐一百步，稍稍策可横。
忽然白蝙蝠，来扑松炬明。人语散澒洞，石响高玲玎。
脚底龙蛇气，头上波涛声。有时若服匿，偪仄如见绷。
俄尔造平淡，豁然逢光晶。金堂似镌出，玉座如琢成。
前有方丈沼，凝碧融人睛。云浆湛不动，璚露涵而馨。
漱之恐减算，酌之必延龄。愁为三官责，不敢携一bl.
昔云夏后氏，于此藏真经。刻之以紫琳，秘之以丹琼。
期之以万祀，守之以百灵。焉得彼丈人，窃之不加刑。
石匮一以出，左神俄不扃。禹书既云得，吴国由是倾。
藓缝才半尺，中有怪物腥。欲去既嚄唶，将回又伶俜。
却遵旧时道，半日出杳冥。屦泥惹石髓，衣湿沾云英。
玄箓乏仙骨，青文无绛名。虽然入阴宫，不得朝上清。
对彼神仙窟，自厌浊俗形。却憎造物者，遣我骑文星。
