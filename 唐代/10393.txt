送孔巢父谢病归游江东兼呈李白
唐代
杜甫
巢父掉头不肯住，东将入海随烟雾。
诗卷长留天地间，钓竿欲拂珊瑚树。
深山大泽龙蛇远，春寒野阴风景暮。
蓬莱织女回云车，指点虚无是归路。
自是君身有仙骨，世人那得知其故。
惜君只欲苦死留，富贵何如草头露？
蔡侯静者意有余，清夜置酒临前除。
罢琴惆怅月照席：“几岁寄我空中书？
南寻禹穴见李白，道甫问讯今何如！”
