杏花
唐代
韩愈
居邻北郭古寺空，杏花两株能白红。曲江满园不可到，
看此宁避雨与风。二年流窜出岭外，所见草木多异同。
冬寒不严地恒泄，阳气发乱无全功。浮花浪蕊镇长有，
才开还落瘴雾中。山榴踯躅少意思，照耀黄紫徒为丛。
鹧鸪钩輈猿叫歇，杳杳深谷攒青枫。岂如此树一来玩，
若在京国情何穷。今旦胡为忽惆怅，万片飘泊随西东。
明年更发应更好，道人莫忘邻家翁。
