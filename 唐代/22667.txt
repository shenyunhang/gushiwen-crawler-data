和微之诗二十三首。和自劝二首
唐代
白居易
稀稀疏疏绕篱竹，窄窄狭狭向阳屋。屋中有一曝背翁，
委置形骸如土木。日暮半炉麸炭火，夜深一醆纱笼烛。
不知有益及民无，二十年来食官禄。就暖移盘檐下食，
防寒拥被帷中宿。秋官月俸八九万，岂徒遣尔身温足。
勤操丹笔念黄沙，莫使饥寒囚滞狱。
急景凋年急于水，念此揽衣中夜起。门无宿客共谁言，
暖酒挑灯对妻子。身饮数杯妻一醆，馀酌分张与儿女。
微酣静坐未能眠，风霰萧萧打窗纸。自问有何才与术，
入为丞郎出刺史。争知寿命短复长，岂得营营心不止。
请看韦孔与钱崔，半月之间四人死。
