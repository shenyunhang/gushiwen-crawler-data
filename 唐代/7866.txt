江夏行
唐代
李白
忆昔娇小姿，春心亦自持。
为言嫁夫婿，得免长相思。 
谁知嫁商贾，令人却愁苦。
自从为夫妻，何曾在乡土。 
去年下扬州，相送黄鹤楼。
眼看帆去远，心逐江水流。 
只言期一载，谁谓历三秋。
使妾肠欲断，恨君情悠悠。 
东家西舍同时发，北去南来不逾月。
未知行李游何方，作个音书能断绝。
适来往南浦，欲问西江船。 
正见当垆女，红妆二八年。
一种为人妻，独自多悲凄。 
对镜便垂泪，逢人只欲啼。
不如轻薄儿，旦暮长相随。 
悔作商人妇，青春长别离。
如今正好同欢乐，君去容华谁得知。
