鸣皋歌奉饯从翁清归五崖山居（河南府陆浑县有鸣皋山）
唐代
李白
忆昨鸣皋梦里还，手弄素月清潭间。觉时枕席非碧山，
侧身西望阻秦关。麒麟阁上春还早，著书却忆伊阳好。
青松来风吹古道，绿萝飞花覆烟草。我家仙翁爱清真，
才雄草圣凌古人，欲卧鸣皋绝世尘。鸣皋微茫在何处，
五崖峡水横樵路。身披翠云裘，袖拂紫烟去。
去时应过嵩少间，相思为折三花树。
