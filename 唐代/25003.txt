涉沅潇
唐代
李绅
屈原死处潇湘阴，沧浪淼淼云沉沉。蛟龙长怒虎长啸，
山木翛翛波浪深。烟横日落惊鸿起，山映馀霞杳千里。
鸿叫离离入暮天，霞消漠漠深云水。水灵江暗扬波涛，
鼋鼍动荡风骚骚。行人愁望待明月，星汉沉浮v0鬼号。
屈原尔为怀王没，水府通天化灵物。何不驱雷击电除奸邪，
可怜空作沈泉骨。举杯沥酒招尔魂，月影滉漾开乾坤。
波白水黑山隐见，汨罗之上遥昏昏。风帆候晓看五两，
戍鼓咚咚远山响。潮满江津猿鸟啼，荆夫楚语飞蛮桨。
潇湘岛浦无人居，风惊水暗惟鲛鱼。行来击棹独长叹，
问尔精魄何所如。
