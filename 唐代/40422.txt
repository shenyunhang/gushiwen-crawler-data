荆南席上咏胡琴妓二首
唐代
王仁裕
红妆齐抱紫檀槽，一抹朱弦四十条。湘水凌波惭鼓瑟，
秦楼明月罢吹箫。寒敲白玉声偏婉，暖逼黄莺语自娇。
丹禁旧臣来侧耳，骨清神爽似闻韶。
玉纤挑落折冰声，散入秋空韵转清。二五指中句塞雁，
十三弦上啭春莺。谱从陶室偷将妙，曲向秦楼写得成。
无限细腰宫里女，就中偏惬楚王情。
