至陵阳山登天柱石，酬韩侍御见招隐黄山
唐代
李白
韩众骑白鹿，西往华山中。玉女千馀人，相随在云空。
见我传秘诀，精诚与天通。何意到陵阳，游目送飞鸿。
天子昔避狄，与君亦乘骢。拥兵五陵下，长策遏胡戎。
时泰解绣衣，脱身若飞蓬。鸾凤翻羽翼，啄粟坐樊笼。
海鹤一笑之，思归向辽东。黄山过石柱，巘崿上攒丛。
因巢翠玉树，忽见浮丘公。又引王子乔，吹笙舞松风。
朗咏紫霞篇，请开蕊珠宫。步纲绕碧落，倚树招青童。
何日可携手，遗形入无穷。
