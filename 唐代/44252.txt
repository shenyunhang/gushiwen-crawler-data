送僧入石霜
唐代
贯休
举世只堪吁，空知与道俱。论心齐至圣，对镜破凡夫。
业王如云合，头低似箭驱。三清徒妄想，千载亦须臾。
唯我流阳叟，深云领毳徒。尽骑香白象，皆握月明珠。
寂寞排松榻，斓斑半雪须。苔侵长者论，岚蚀祖师图。
翠巘金钟晓，香林宝月孤。兟兟齐白趾，赫赫共洪炉。
山色锄难尽，松根踏欲无。难评传的的，须到不区区。
撩舍新罗瘦，炉烟榾柮粗。烧畬平虎窟，分瀑入香厨。
师去情何切，人间事莫拘。穿林宿古冢，踏叶揭空盂。
无事终无事，令枯便合枯。他年相觅在，亦不是生苏。
