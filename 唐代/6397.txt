行路难
唐代
王昌龄
双丝作绠系银瓶，百尺寒泉辘轳上。悬丝一绝不可望，
似妾倾心在君掌。人生意气好迁捐，只重狂花不重贤。
宴罢调筝奏离鹤，回娇转盼泣君前。君不见，眼前事，
岂保须臾心勿异。西山日下雨足稀，侧有浮云无所寄。
但愿莫忘前者言，锉骨黄尘亦无愧。行路难，劝君酒，
莫辞烦，美酒千钟犹可尽，心中片愧何可论。
一闻汉主思故剑，使妾长嗟万古魂。
