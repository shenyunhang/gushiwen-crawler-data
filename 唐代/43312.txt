南湖春泛有客自北至说友人岑元…叙相思之志以寄焉
唐代
皎然
故人隔楚水，日夕望芳洲。春草思眇眇，征云暮悠悠。
心期无形影，迹旷成阻修。有客江上至，知君佐雄州。
铿锵佩苍玉，躞蹀驱绛驺。伊昔中峰心，从来非此流。
资予长生诀，希彼高山俦。此情今如何，宿昔师吾谋。
别年谒禅老，更添石室筹。深见人间世，飘如水上沤。
蝉号齐王邸，月苦隋帝楼。声华尽冥寞，麋鹿徒呦呦。
我有一字教，坐然遗此忧。何烦脱珪组，不用辞王侯。
只在名位中，空门兼可游。
