奉和鄜州刘大夫麦秋出师遮虏有怀中朝亲故
唐代
权德舆
天子爱全才，故人雄外台。绿油登上将，青绶亚中台。
亭障鸣笳入，风云转旆来。兰坊分杳杳，麦垄望莓莓。
月向雕弓满，莲依宝剑开。行师齐鹤列，锡马尽龙媒。
壮志征染甫，嘉招萃楚材。千寻推直干，百炼去纤埃。
间阔劳相望，欢言幸早陪。每联花下骑，几泛竹间杯。
芳讯双鱼远，流年两鬓催。何时介圭觐，携手咏康哉。
