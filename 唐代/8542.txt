自广平乘醉走马六十里至邯郸，登城楼览古书怀
唐代
李白
醉骑白花马，西走邯郸城。扬鞭动柳色，写鞚春风生。
入郭登高楼，山川与云平。深宫翳绿草，万事伤人情。
相如章华巅，猛气折秦嬴。两虎不可斗，廉公终负荆。
提携袴中儿，杵臼及程婴。立孤就白刃，必死耀丹诚。
平原三千客，谈笑尽豪英。毛君能颖脱，二国且同盟。
皆为黄泉土，使我涕纵横。磊磊石子冈，萧萧白杨声。
诸贤没此地，碑版有残铭。太古共今时，由来互哀荣。
伤哉何足道，感激仰空名。赵俗爱长剑，文儒少逢迎。
闲从博陵游，畅饮雪朝酲。歌酣易水动，鼓震丛台倾。
日落把烛归，凌晨向燕京。方陈五饵策，一使胡尘清。
