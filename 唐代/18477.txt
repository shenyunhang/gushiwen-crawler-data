送僧仲剬东游兼寄呈灵澈上人
唐代
刘禹锡
释子道成神气闲，住持曾上清凉山。晴空礼拜见真像，
金毛五髻卿云间。西游长安隶僧籍，本寺门前曲江碧。
松间白月照宝书，竹下香泉洒瑶席。前时学得经论成，
奔驰象马开禅扃。高筵谈柄一麾拂，讲下门徒如醉醒。
旧闻南方多长老，次第来入荆门道。荆州本自重弥天，
南朝塔庙犹依然。宴坐东阳枯树下，经行居止故台边。
忽忆遗民社中客，为我衡阳驻飞锡。讲罢同寻相鹤经，
闲来共蜡登山屐。一旦扬眉望沃州，自言王谢许同游。
凭将杂拟三十首，寄与江南汤慧休。
