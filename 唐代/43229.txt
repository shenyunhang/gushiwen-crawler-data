奉和段著作山居呈诸同志三首次本韵
唐代
无可
香花怀道侣，巾舄立双童。解印鸳鸿内，抽毫水石中。
履温行烧地，衣赤动霞风。又似朝天去，诸僧不可同。
官辞中秘府，疏放野麋齐。偃仰青霄近，登临白日低。
折腰窥乳窦，定足涉冰溪。染翰挥岚翠，僧名几处题。
暂收丹陛迹，独往乱山居。入雪知人远，眠云觉俗虚。
足垂岩顶石，缨濯洞中渠。只见僧酬答，新归绝壑书。
