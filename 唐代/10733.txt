魏将军歌
唐代
杜甫
将军昔著从事衫，铁马驰突重两衔。披坚执锐略西极，
昆仑月窟东崭岩。君门羽林万猛士，恶若哮虎子所监。
五年起家列霜戟，一日过海收风帆。平生流辈徒蠢蠢，
长安少年气欲尽。魏侯骨耸精爽紧，华岳峰尖见秋隼。
星躔宝校金盘陀，夜骑天驷超天河。欃枪荧惑不敢动，
翠蕤云旓相荡摩。吾为子起歌都护，酒阑插剑肝胆露。
钩陈苍苍风玄武，万岁千秋奉明主，临江节士安足数。
