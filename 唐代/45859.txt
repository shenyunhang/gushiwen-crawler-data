嫁女诗
唐代
嵩岳诸仙
劝君酒，为君悲且吟。自从频见市朝改，无复瑶池宴乐心。
奉君酒，休叹市朝非。早知无复瑶池兴，悔驾骅骝草草归。
八马回乘汗漫风，犹思往事憩昭宫。宴移玄圃情方洽，
乐奏钧天曲未终。斜汉露凝残月冷，流霞杯泛曙光红。
昆仑回首不知处，疑是酒酣魂梦中。
一曲笙歌瑶水滨，曾留逸足驻征轮。人间甲子周千岁，
灵境杯觞初一巡。玉兔银河终不夜，奇花好树镇长春。
悄知碧海饶词句，歌向俗流疑误人。
珠露金风下界秋，汉家陵树冷修修。
当时不得仙桃力，寻作浮尘飘陇头。
五十馀年四海清，自亲丹药得长生。
若言尽是仙桃力，看取神仙簿上名。
月照骊山露泣花，似悲先帝早升遐。
至今犹有长生鹿，时绕温泉望翠华。
幽蓟烟尘别九重，贵妃汤殿罢歌钟。中宵扈从无全仗，
大驾苍黄发六龙。妆匣尚留金翡翠，暖池犹浸玉芙蓉。
荆榛一闭朝元路，唯有悲风吹晚松。
上清神女，玉京仙郎。乐此今夕，和鸣凤凰。
凤凰和鸣，将翱将翔。与天齐休，庆流无央。
玉为质兮花为颜，蝉为鬓兮云为鬟。何劳傅粉兮施渥丹，
早出娉婷兮缥缈间。
水晶帐开银烛明，风摇珠珮连云清。
休匀红粉饰花态，早驾双鸾朝玉京。
三星在天银河回，人间曙色东方来。
玉苗琼蕊亦宜夜，莫使一花冲晓开。
