荆州新秋寺居写怀诗五首上南平王
唐代
齐己
竹如翡翠侵帘影，苔学琉璃布地纹。高卧更无如此乐，
远游何必爱他云。闲听谢脁吟为政，静看萧何坐致君。
只恐老身衰朽速，他年不得颂鸿勋。
井梧黄落暮蝉清，久驻金台但暗惊。事佛未怜诸弟子，
谈空争动上公卿。合归鸟外藏幽迹，敢向人前认好名。
满印白檀灯一盏，可能酬谢得聪明。
金汤里面境何求，宝殿东边院最幽。栽种已添新竹影，
画图兼列远山秋。形容岂合亲公子，章句争堪狎士流。
虚负岷峨老僧约，年年雪水下汀洲。
汉江西岸蜀江东，六稔安禅教化中。托迹幸将王粲别，
归心宁与子山同。尊罍岂识曹参酒，宾客还亲宋玉风。
又见去年三五夕，一轮寒魄破烟空。
石龛闲锁旧居峰，何事膺门岁月重。五七诗中叨见遇，
三千客外许疏慵。迎凉蟋蟀喧闲思，积雨莓苔没屐踪。
会待英雄启金口，却教担锡入云松。
