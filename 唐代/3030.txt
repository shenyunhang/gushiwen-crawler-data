梁宣王挽词三首
唐代
宋之问
贵藩尧母族，外戚汉家亲。业重兴王际，功高复辟辰。
爱贤唯报国，乐善不防身。今日衣冠送，空伤置醴人。
金精何日闭，玉匣此时开。东望连吾子，南瞻近帝台。
地形龟食报，坟土燕衔来。可叹虞歌夕，纷纷骑吹回。
像设千年在，平生万事违。彩旌翻葆吹，圭翣奠灵衣。
垄日寒无影，郊云冻不飞。君王留此地，驷马欲何归。
