寄李十四员外布十二韵
唐代
杜甫
名参汉望苑，职述景题舆。巫峡将之郡，荆门好附书。
远行无自苦，内热比何如。正是炎天阔，那堪野馆疏。
黄牛平驾浪，画鹢上凌虚。试待盘涡歇，方期解缆初。
闷能过小径，自为摘嘉蔬。渚柳元幽僻，村花不扫除。
宿阴繁素柰，过雨乱红蕖。寂寂夏先晚，泠泠风有馀。
江清心可莹，竹冷发堪梳。直作移巾几，秋帆发弊庐。
