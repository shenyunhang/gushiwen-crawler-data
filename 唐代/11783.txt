山居新种花药，与道士同游赋诗
唐代
钱起
自乐鱼鸟性，宁求农牧资。浅深爱岩壑，疏凿尽幽奇。
雨花相助好，莺鸣春草时。种兰入山翠，引葛上花枝。
风露拆红紫，缘溪复映池。新泉香杜若，片石引江蓠。
宛谓武陵洞，潜应造化移。杖策携烟客，满袖掇芳蕤。
蝴蝶舞留我，仙鸡闲傍篱。但令黄精熟，不虑韶光迟。
笑指云萝径，樵人那得知。
