茶山诗
唐代
袁高
禹贡通远俗，所图在安人。后王失其本，职吏不敢陈。
亦有奸佞者，因兹欲求伸。动生千金费，日使万姓贫。
我来顾渚源，得与茶事亲。氓辍耕农耒，采采实苦辛。
一夫旦当役，尽室皆同臻。扪葛上欹壁，蓬头入荒榛。
终朝不盈掬，手足皆鳞皴。悲嗟遍空山，草木为不春。
阴岭芽未吐，使者牒已频。心争造化功，走挺糜鹿均。
选纳无昼夜，捣声昏继晨。众工何枯栌，俯视弥伤神。
皇帝尚巡狩，东郊路多堙。周回绕天涯，所献愈艰勤。
况减兵革困，重兹固疲民。未知供御馀，谁合分此珍。
顾省忝邦守，又惭复因循。茫茫沧海间，丹愤何由申。
