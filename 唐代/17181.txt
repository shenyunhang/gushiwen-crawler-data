奉和礼部尚书酬杨著作竹亭歌
唐代
权德舆
直城朱户相逦连，九逵丹毂声阗阗。春官自有花源赏，
终日南山当目前。晨摇玉佩趋温室，莫入竹溪疑洞天。
烟销雨过看不足，晴翠鲜飙逗深谷。独谣一曲泛流霞，
闲对千竿连净绿。萦回疏凿随胜地，石磴岩扉光景异。
虚斋寂寂清籁吟，幽涧纷纷杂英坠。家承麟趾贵，
剑有龙泉赐，上奉明时事无事。人间方外兴偏多，
能以簪缨狎薜萝。常通内学青莲偈，更奏新声白雪歌。
风入松，云归栋，鸿飞灭处犹目送。蝶舞闲时梦忽成，
兰台有客叙交情，返照中林曳履声。直为君恩催造膝，
东方辨色谒承明。
