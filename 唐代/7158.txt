寄赵七侍御
唐代
李华
摇桨曙江流，江清山复重。心惬赏未足，川迥失前峰。
凌滩出极浦，旷若天池通。君阳青嵯峨，开拆混元中。
九潭鱼龙窟，仙成羽人宫。阴奥潜鬼物，精光动烟空。
玄猿啼深茏，白鸟戏葱蒙。飞湍鸣金石，激溜鼓雷风。
雨濯万木鲜，霞照千山浓。草闲长馀绿，花静落幽红。
渚烟见晨钓，山月闻夜舂。覆溪窈窕波，涵石淘溶溶。
丹丘忽聚散，素壁相奔冲。白日破昏霭，灵山出其东。
势排昊苍上，气压吴越雄。回头望云卿，此恨发吾衷。
昔日萧邵游，四人才成童。属词慕孔门，入仕希上公。
纬卿陷非罪，折我昆吾锋。茂挺独先觉，拔身渡京虹。
斯人谢明代，百代坠鹓鸿。世故坠横流，与君哀路穷。
相顾无死节，蒙恩逐殊封。天波洗其瑕，朱衣备朝容。
一别凡十年，岂期复相从。馀生得携手，遗此两孱翁。
群迁失莺羽，后凋惜长松。衰旅难重别，凄凄满心胸。
遇胜悲独游，贪奇怅孤逢。禽尚彼何人，胡为束樊笼。
吾师度门教，投弁蹑遐踪。
