琴曲歌辞。胡笳十八拍
唐代
刘商
汉室将衰兮四夷不宾，动干戈兮征战频。
哀哀父母生育我，见离乱兮当此辰。纱窗对镜未经事，
将谓珠帘能蔽身。一朝虏骑入中国，苍黄处处逢胡人。
忽将薄命委锋镝，可惜红颜随虏尘。（第一拍）
马上将余向绝域，厌生求死死不得。戎羯腥膻岂是人，
豺狼喜怒难姑息。行尽天山足霜霰，风土萧条近胡国。
万里重阴鸟不飞，寒沙莽莽无南北。（第二拍）
如羁囚兮在缧绁，忧虑万端无处说。使余力兮翦余发，
食余肉兮饮余血。诚知杀身愿如此，以余为妻不如死。
早被蛾眉累此身，空悲弱质柔如水。（第三拍）
山川路长谁记得，何处天涯是乡国。自从惊怖少精神，
不觉风霜损颜色。夜中归梦来又去，朦胧岂解传消息。
漫漫胡天叫不闻，明明汉月应相识。（第四拍）
水头宿兮草头坐，风吹汉地衣裳破。羊脂沐发长不梳，
羔子皮裘领仍左。狐襟貉袖腥复膻，昼披行兮夜披卧。
毡帐时移无定居，日月长兮不可过。（第五拍）
怪得春光不来久，胡中风土无花柳。天翻地覆谁得知，
如今正南看北斗。姓名音信两不通，终日经年常闭口。
是非取与在指撝，言语传情不如手。（第六拍）
男儿妇人带弓箭，塞马蕃羊卧霜霰。寸步东西岂自由，
偷生乞死非情愿。龟兹筚篥愁中听，碎叶琵琶夜深怨。
竟夕无云月上天，故乡应得重相见。（第七拍）
忆昔私家恣娇小，远取珍禽学驯扰。如今沦弃念故乡，
悔不当初放林表。朔风萧萧寒日暮，星河寥落胡天晓。
旦夕思归不得归，愁心想似笼中鸟。（第八拍）
当日苏武单于问，道是宾鸿解传信。学他刺血写得书，
书上千重万重恨。髯胡少年能走马，弯弓射飞无远近。
遂令边雁转怕人，绝域何由达方寸。（第九拍）
恨凌辱兮恶腥膻，憎胡地兮怨胡天。生得胡儿欲弃捐，
及生母子情宛然。貌殊语异憎还爱，心中不觉常相牵。
朝朝暮暮在眼前，腹生手养宁不怜。（第十拍）
日来月往相推迁，迢迢星岁欲周天。无冬无夏卧霜霰，
水冻草枯为一年。汉家甲子有正朔，绝域三光空自悬。
几回鸿雁来又去，肠断蟾蜍亏复圆。（第十一拍）
破瓶落井空永沉，故乡望断无归心。宁知远使问姓名，
汉语泠泠传好音。梦魂几度到乡国，觉后翻成哀怨深。
如今果是梦中事，喜过悲来情不任。（第十二拍）
童稚牵衣双在侧，将来不可留又忆。还乡惜别两难分，
宁弃胡儿归旧国。山川万里复边戍，背面无由得消息。
泪痕满面对残阳，终日依依向南北。（第十三拍）
莫以胡儿可羞耻，思情亦各言其子。手中十指有长短，
截之痛惜皆相似。还乡岂不见亲族，念此飘零隔生死。
南风万里吹我心，心亦随风渡辽水。（第十四拍）
叹息襟怀无定分，当时怨来归又恨。不知愁怨意若何，
似有锋铓扰方寸。悲欢并行情未快，心意相尤自相问。
不缘生得天属亲，岂向仇雠结恩信。（第十五拍）
去时只觉天苍苍，归日始知胡地长。重阴白日落何处，
秋雁所向应南方。平沙四顾自迷惑，远近悠悠随雁行。
征途未尽马蹄尽，不见行人边草黄。（第十六拍）
行尽胡天千万里，惟见黄沙白云起。马饥跑雪衔草根，
人渴敲冰饮流水。燕山仿佛辨烽戍，鼙鼓如闻汉家垒。
努力前程是帝乡，生前免向胡中死。（第十七拍）
归来故乡见亲族，田园半芜春草绿。明烛重然煨烬灰，
寒泉更洗沉泥玉。载持巾栉礼仪好，一弄丝桐生死足。
出入关山十二年，哀情尽在胡笳曲。（第十八拍）
