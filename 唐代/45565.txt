建业怀古
唐代
吴筠
炎精既失御，宇内为三分。吴王霸荆越，建都长江滨。
爰资股肱力，以静淮海民。魏后欲济师，临流遽旋军。
岂惟限天堑，所忌在有人。惜哉归命侯，淫虐败前勋。
衔璧入洛阳，委躬为晋臣。无何覆宗社，为尔含悲辛。
俄及永嘉末，中原塞胡尘。五马浮渡江，一龙跃天津。
此时成大业，实赖贤缙绅。辟土虽未远，规模亦振振。
谢公佐王室，仗节扫伪秦。谁为吴兵孱，用之在有伦。
荏苒宋齐末，斯须变梁陈。绵历已六代，兴亡互纷纶。
在德不在险，成败良有因。高堞复于隍，广殿摧于榛。
王风久泯灭，胜气犹氤氲。皇家一区域，玄化通无垠。
常言宇宙泰，忽遘云雷屯。极目梁宋郊，茫茫晦妖氛。
安得倚天剑，斩兹横海鳞。徘徊江山暮，感激为谁申。
