赠韦秘书子春二首
唐代
李白
谷口郑子真，躬耕在岩石。
高名动京师，天下皆籍籍。
斯人竟不起，云卧从所适。
苟无济代心，独善亦何益。
惟君家世者，偃息逢休明。
谈天信浩荡，说剑纷纵横。
谢公不徒然，起来为苍生。
秘书何寂寂，无乃羁豪英。
且复归碧山，安能恋金阙。
旧宅樵渔地，蓬蒿已应没。
却顾女几峰，胡颜见云月。
徒为风尘苦，一官已白须。
气同万里合，访我来琼都。
披云睹青天，扪虱话良图。
留侯将绮里，出处未云殊。
终与安社稷，功成去五湖。
