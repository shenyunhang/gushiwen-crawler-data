景龙四年春祠海
唐代
宋之问
肃事祠春溟，宵斋洗蒙虑。鸡鸣见日出，鹭下惊涛鹜。
地阔八荒近，天回百川澍。筵端接空曲，目外唯雰雾。
暖气物象来，周游晦明互。致牲匪玄享，禋涤期灵煦。
的的波际禽，沄沄岛间树。安期今何在，方丈蔑寻路。
仙事与世隔，冥搜徒已屡。四明背群山，遗老莫辨处。
抚中良自慨，弱龄忝恩遇。三入文史林，两拜神仙署。
虽叹出关远，始知临海趣。赏来空自多，理胜孰能喻。
留楫竟何待，徙倚忽云暮。
