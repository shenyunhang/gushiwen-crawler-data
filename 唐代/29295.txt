河阳诗
唐代
李商隐
黄河摇溶天上来，玉楼影近中天台。龙头泻酒客寿杯，
主人浅笑红玫瑰。梓泽东来七十里，长沟复堑埋云子。
可惜秋眸一脔光，汉陵走马黄尘起。南浦老鱼腥古涎，
真珠密字芙蓉篇。湘中寄到梦不到，衰容自去抛凉天。
忆得蛟丝裁小卓，蛱蝶飞回木绵薄。绿绣笙囊不见人，
一口红霞夜深嚼。幽兰泣露新香死，画图浅缥松溪水。
楚丝微觉竹枝高，半曲新辞写绵纸。巴西夜市红守宫，
后房点臂斑斑红。堤南渴雁自飞久，芦花一夜吹西风。
晓帘串断蜻蜓翼，罗屏但有空青色。玉湾不钓三千年，
莲房暗被蛟龙惜。湿银注镜井口平，鸾钗映月寒铮铮。
不知桂树在何处，仙人不下双金茎。百尺相风插重屋，
侧近嫣红伴柔绿。百劳不识对月郎，湘竹千条为一束。
