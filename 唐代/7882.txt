早秋赠裴十七仲堪
唐代
李白
远海动风色，吹愁落天涯。
南星变大火，热气余丹霞。
光景不可回，六龙转天车。
荆人泣美玉，鲁叟悲匏瓜。
功业若梦里，抚琴发长嗟。
裴生信英迈，屈起多才华。
历抵海岱豪，结交鲁朱家。
复携两少妾，艳色惊荷葩。
双歌入青云，但惜白日斜。
穷溟出宝贝，大泽饶龙蛇。
明主倘见收，烟霄路非赊。
时命若不会，归应炼丹砂。
