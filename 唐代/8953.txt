东林精舍见故殿中郑侍御题诗追旧书情涕泗横集…冯少府
唐代
韦应物
仲月景气佳，东林一登历。中有故人诗，凄凉在高壁。
精思长悬世，音容已归寂。墨泽传洒馀，磨灭亲翰迹。
平生忽如梦，百事皆成昔。结骑京华年，挥文箧笥积。
朝廷重英彦，时辈分圭璧。永谢柏梁陪，独阙金门籍。
方婴存殁感，岂暇林泉适。雨馀山景寒，风散花光夕。
新知虽满堂，故情谁能觌。唯当同时友，缄寄空凄戚。
