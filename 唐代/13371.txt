拟古三首（第一首一作长安古意）
唐代
顾况
龙剑昔藏影，送雄留其雌。人生阻欢会，神物亦别离。
碧树感秋落，佳人无还期。夜琴为君咽，浮云为君滋。
爱而伤不见，星汉徒参差。
幽居盼天造，胡息运行机。春葩妍既荣，秋叶瘁以飞。
滔滔川之逝，日没月光辉。所贵法乾健，于道悟入微。
任彼声势徒，得志方夸毗。
浮生果何慕，老去羡介推。陶令何足录，彭泽归已迟。
空负漉酒巾，乞食形诸诗。吾惟抱贞素，悠悠白云期。
