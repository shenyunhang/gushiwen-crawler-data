赠韦左丞丈（济。天宝七年以韦济为河南尹迁尚书左丞）
唐代
杜甫
左辖频虚位，今年得旧儒。相门韦氏在，经术汉臣须。
时议归前烈，天伦恨莫俱。鴒原荒宿草，凤沼接亨衢。
有客虽安命，衰容岂壮夫。家人忧几杖，甲子混泥途。
不谓矜馀力，还来谒大巫。岁寒仍顾遇，日暮且踟蹰。
老骥思千里，饥鹰待一呼。君能微感激，亦足慰榛芜。
