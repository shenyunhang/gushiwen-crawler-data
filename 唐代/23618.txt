三月三日祓禊洛滨
唐代
白居易
三月草萋萋，黄莺歇又啼。柳桥晴有絮，沙路润无泥。
禊事修初半，游人到欲齐。金钿耀桃李，丝管骇凫鹥.
转岸回船尾，临流簇马蹄。闹翻扬子渡，蹋破魏王堤。
妓接谢公宴，诗陪荀令题。舟同李膺泛，醴为穆生携。
水引春心荡，花牵醉眼迷。尘街从鼓动，烟树任鸦栖。
舞急红腰软，歌迟翠黛低。夜归何用烛，新月凤楼西。
