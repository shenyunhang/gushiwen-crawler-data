浣纱篇赠陆上人
唐代
宋之问
越女颜如花，越王闻浣纱。国微不自宠，献作吴宫娃。
山薮半潜匿，苎萝更蒙遮。一行霸句践，再笑倾夫差。
艳色夺人目，斅嚬亦相夸。一朝还旧都，靓妆寻若耶。
鸟惊入松网，鱼畏沉荷花。始觉冶容妄，方悟群心邪。
钦子秉幽意，世人共称嗟。愿言托君怀，倘类蓬生麻。
家住雷门曲，高阁凌飞霞。淋漓翠羽帐，旖旎采云车。
春风艳楚舞，秋月缠胡笳。自昔专娇爱，袭玩唯矜奢。
达本知空寂，弃彼犹泥沙。永割偏执性，自长薰修芽。
携妾不障道，来止妾西家。
