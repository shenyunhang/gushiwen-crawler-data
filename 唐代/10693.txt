八哀诗。故著作郎贬台州司户荥阳郑公虔
唐代
杜甫
鶢鶋至鲁门，不识钟鼓飨。孔翠望赤霄，愁思雕笼养。
荥阳冠众儒，早闻名公赏。地崇士大夫，况乃气精爽。
天然生知姿，学立游夏上。神农极阙漏，黄石愧师长。
药纂西极名，兵流指诸掌。贯穿无遗恨，荟蕞何技痒。
圭臬星经奥，虫篆丹青广。子云窥未遍，方朔谐太枉。
神翰顾不一，体变钟兼两。文传天下口，大字犹在榜。
昔献书画图，新诗亦俱往。沧洲动玉陛，宣鹤误一响。
三绝自御题，四方尤所仰。嗜酒益疏放，弹琴视天壤。
形骸实土木，亲近唯几杖。未曾寄官曹，突兀倚书幌。
晚就芸香阁，胡尘昏坱莽。反覆归圣朝，点染无涤荡。
老蒙台州掾，泛泛浙江桨。覆穿四明雪，饥拾楢溪橡。
空闻紫芝歌，不见杏坛丈。天长眺东南，秋色馀魍魉。
别离惨至今，斑白徒怀曩。春深秦山秀，叶坠清渭朗。
剧谈王侯门，野税林下鞅。操纸终夕酣，时物集遐想。
词场竟疏阔，平昔滥吹奖。百年见存殁，牢落吾安放。
萧条阮咸在，出处同世网。他日访江楼，含凄述飘荡。
