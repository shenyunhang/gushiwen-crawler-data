喜闻官军已临贼境二十韵
唐代
杜甫
胡虏潜京县，官军拥贼壕。鼎鱼犹假息，穴蚁欲何逃。
帐殿罗玄冕，辕门照白袍。秦山当警跸，汉苑入旌旄。
路失羊肠险，云横雉尾高。五原空壁垒，八水散风涛。
今日看天意，游魂贷尔曹。乞降那更得，尚诈莫徒劳。
元帅归龙种，司空握豹韬。前军苏武节，左将吕虔刀。
兵气回飞鸟，威声没巨鳌。戈鋋开雪色，弓矢尚秋毫。
天步艰方尽，时和运更遭。谁云遗毒螫，已是沃腥臊。
睿想丹墀近，神行羽卫牢。花门腾绝漠，拓羯渡临洮。
此辈感恩至，羸俘何足操。锋先衣染血，骑突剑吹毛。
喜觉都城动，悲怜子女号。家家卖钗钏，只待献春醪。
