山居即事四首
唐代
吴融
桂树秋来风满枝，碧岩归日免乖期。
故人尽向蟾宫折，独我攀条欲寄谁。
不傲南窗且采樵，干松每带湿云烧。
庖厨却得长兼味，三秀芝根五朮苗。
万事翛然只有棋，小轩高净簟凉时。
阑珊半局和微醉，花落中庭树影移。
无邻无里不成村，水曲云重掩石门。
何用深求避秦客，吾家便是武陵源。
