过郭代公故宅
唐代
杜甫
豪俊初未遇，其迹或脱略。代公尉通泉，放意何自若。
及夫登衮冕，直气森喷薄。磊落见异人，岂伊常情度。
定策神龙后，宫中翕清廓。俄顷辨尊亲，指挥存顾托。
群公有惭色，王室无削弱。迥出名臣上，丹青照台阁。
我行得遗迹，池馆皆疏凿。壮公临事断，顾步涕横落。
高咏宝剑篇，神交付冥漠。
