酬柏侍御闻与韦处士同游灵台寺见寄
唐代
王建
西域传中说，灵台属雍州。有泉皆圣迹，有石皆佛头。
所出薝卜香，外国俗来求。毒蛇护其下，樵者不可偷。
古碑在云巅，备载置寺由。魏家移下来，后人始增修。
近与韦处士，爱此山之幽。各自具所须，竹笼盛茶瓯。
牵马过危栈，襞衣涉奔流。草开平路尽，林下大石稠。
过郭转经峰，忽见东西楼。瀑布当寺门，迸落衣裳秋。
石苔铺紫花，溪叶裁碧油。松根载殿高，飘飖仙山浮。
县中贤大夫，一月前此游。赛神贺得雨，岂暇多停留。
二十韵新诗，远寄寻山俦。清泠玉涧泣，冷切石磬愁。
君名高难闲，余身愚终休。相将长无因，从今生离忧。
