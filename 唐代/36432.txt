宿田家
唐代
唐彦谦
落日下遥峰，荒村倦行履。停车息茅店，安寝正鼾睡。
忽闻扣门急，云是下乡隶。公文捧花柙，鹰隼驾声势。
良民惧官府，听之肝胆碎。阿母出搪塞，老脚走颠踬。
小心事延款，□馀粮复匮。东邻借种鸡，西舍觅芳醑。
再饭不厌饱，一饮直呼醉。明朝怯见官，苦苦灯前跪。
使我不成眠，为渠滴清泪。民膏日已瘠，民力日愈弊。
空怀伊尹心，何补尧舜治。
