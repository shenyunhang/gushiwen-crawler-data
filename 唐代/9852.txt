怀素上人草书歌
唐代
鲁收
吾观文士多利用，笔精墨妙诚堪重。身上艺能无不通，
就中草圣最天纵。有时兴酣发神机，抽毫点墨纵横挥。
风声吼烈随手起，龙蛇迸落空壁飞。连拂数行势不绝，
藤悬查蹙生奇节。划然放纵惊云涛，或时顿挫萦毫发。
自言转腕无所拘，大笑羲之用阵图。狂来纸尽势不尽，
投笔抗声连叫呼。信知鬼神助此道，墨池未尽书已好。
行路谈君口不容，满堂观者空绝倒。所恨时人多笑声，
唯知贱实翻贵名。观尔向来三五字，颠奇何谢张先生。
