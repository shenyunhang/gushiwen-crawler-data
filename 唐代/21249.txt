和答诗十首。和古社
唐代
白居易
废村多年树，生在古社隈。为作妖狐窟，心空身未摧。
妖狐变美女，社树成楼台。黄昏行人过，见者心裴回。
饥雕竟不捉，老犬反为媒。岁媚少年客，十去九不回。
昨夜云雨合，烈风驱迅雷。风拔树根出，雷劈社坛开。
飞电化为火，妖狐烧作灰。天明至其所，清旷无氛埃。
旧地葺村落，新田辟荒莱。始知天降火，不必常为灾。
勿谓神默默，勿谓天恢恢。勿喜犬不捕，勿夸雕不猜。
寄言狐媚者，天火有时来。
