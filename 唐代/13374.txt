从军行二首
唐代
顾况
弭节结徒侣，速征赴龙城。单于近突围，烽燧屡夜惊。
长弓挽满月，剑华霜雪明。远道百草殒，峭觉寒风生。
风寒欲砭肌，争奈裘袄轻。回首家不见，候雁空中鸣。
笳奏遝以哀，肃肃趣严程。寄语塞外胡，拥骑休横行。
少年胆气粗，好勇万人敌。仗剑出门去，三边正艰厄。
怒目时一呼，万骑皆辟易。杀人蓬麻轻，走马汗血滴。
丑虏何足清，天山坐宁谧。不有封侯相，徒负幽并客。
