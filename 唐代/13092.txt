奉和苑舍人宿直晓玩新池寄南省友
唐代
沈东美
传闻阊阖里，寓直有神仙。史为三坟博，郎因五字迁。
晨临翔凤沼，春注跃龙泉。去似登天上，来如看镜前。
影摇宸翰发，波净列星悬。既济仍怀友，流谦欲进贤。
弹冠声实贵，覆被渥恩偏。温室言虽阻，文场契独全。
玉珂光赫奕，朱绂气蝉联。兴逸潘仁赋，名高谢脁篇。
青云仰不逮，白雪和难牵。苒苒胡为此，甘心老岁年。
