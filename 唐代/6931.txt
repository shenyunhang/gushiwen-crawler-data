自紫阳观至华阳洞，宿侯尊师草堂，简同游李延年
唐代
刘长卿
石门媚烟景，句曲盘江甸。南向佳气浓，数峰遥隐见。
渐临华阳口，云路入葱蒨.七曜悬洞宫，五云抱仙殿。
银函竟谁发，金液徒堪荐。千载空桃花，秦人深不见。
东溪喜相遇，贞白如会面。青鸟来去闲，红霞朝夕变。
一从换仙骨，万里乘飞电。萝月延步虚，松花醉闲宴。
幽人即长往，茂宰应交战。明发归琴堂，知君懒为县。
