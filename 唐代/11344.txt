诸将五首
唐代
杜甫
汉朝陵墓对南山，胡虏千秋尚入关。昨日玉鱼蒙葬地，
早时金碗出人间。见愁汗马西戎逼，曾闪朱旗北斗殷。
多少材官守泾渭，将军且莫破愁颜。
韩公本意筑三城，拟绝天骄拔汉旌。岂谓尽烦回纥马，
翻然远救朔方兵。胡来不觉潼关隘，龙起犹闻晋水清。
独使至尊忧社稷，诸君何以答升平。
洛阳宫殿化为烽，休道秦关百二重。沧海未全归禹贡，
蓟门何处尽尧封。朝廷衮职虽多预，天下军储不自供。
稍喜临边王相国，肯销金甲事春农。
回首扶桑铜柱标，冥冥氛祲未全销。越裳翡翠无消息，
南海明珠久寂寥。殊锡曾为大司马，总戎皆插侍中貂。
炎风朔雪天王地，只在忠臣翊圣朝。
锦江春色逐人来，巫峡清秋万壑哀。正忆往时严仆射，
共迎中使望乡台。主恩前后三持节，军令分明数举杯。
西蜀地形天下险，安危须仗出群材。
