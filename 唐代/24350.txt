闻韦驸马使君迁拜台州
唐代
长孙佐辅
溟藩轸帝忧，见说初鸣驺。德胜祸先戢，情闲思自流。
蚕殷桑柘空，廪实雀鼠稠。谏虎昔赐骏，安人将问牛。
曾陪后乘光，共逐平津游。旌旆拥追赏，歌钟催献酬。
音徽一寂寥，贵贱双沉浮。北郭乏中崖，东方称上头。
跻山望百城，目尽增遐愁。海逼日月近，天高星汉秋。
无阶异渐鸿，有志惭驯鸥。终期促孤棹，暂访天台幽。
