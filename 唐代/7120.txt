小鸟篇，上裴尹
唐代
刘长卿
藩篱小鸟何甚微，翩翩日夕空此飞。只缘六翮不自致，
长似孤云无所依。西城黯黯斜晖落，众鸟纷纷皆有托。
独立虽轻燕雀群，孤飞还惧鹰鹯搏。自怜天上青云路，
吊影徘徊独愁暮。衔花纵有报恩时，择木谁容托身处。
岁月蹉跎飞不进，羽毛憔悴何人问。绕树空随乌鹊惊，
巢林只有鹪鹩分。主人庭中荫乔木，爱此清阴欲栖宿。
少年挟弹遥相猜，遂使惊飞往复回。不辞奋翼向君去，
唯怕金丸随后来。
