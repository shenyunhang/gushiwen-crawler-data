崔元受少府自贬所还，遗山姜花，以诗答之
唐代
刘禹锡
故人博罗尉，遗我山姜花。采从碧海上，来自谪仙家。
云涛润孤根，阴火照晨葩。静摇扶桑日，艳对瀛洲霞。
世人爱芳辛，搴撷忘幽遐。传名入帝里，飞驿辞天涯。
王济本尚味，石崇方斗奢。雕盘多不识，绮席乃增华。
驿马损筋骨，贵人滋齿牙。顾予藜藿士，持此重咨嗟。
