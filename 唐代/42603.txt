春日会韩武康章后亭联句
唐代
皎然
后园堪寄赏，日日对春风。客位繁阴下，公墙细柳中。 ——皎然
坐看青嶂远，心与白云同。 ——韩章
林暗花烟入，池深远水通。 ——杨秦卿
井桃新长蕊，栏药未成丛。 ——仲文（失姓）
松竹宜禅客，山泉入谢公。 ——皎然
砌香翻芍药，檐静倚梧桐。 ——韩章
外虑宜帘卷，忘情与道空。 ——杨秦卿
楚僧招惠远，蜀客挹扬雄。 ——仲文（失姓）
便寄柴桑隐，何劳访剡东。 ——皎然
