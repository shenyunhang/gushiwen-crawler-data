戏高侍御七首
唐代
段成式
百媚城中一个人，紫罗垂手见精神。
青琴仙子长教示，自小来来号阿真。
七尺发犹三角梳，玳牛独驾长檐车。
曾城自有三青鸟，不要莲东双鲤鱼。
花恨红腰柳妒眉，东邻墙短不曾窥。
犹怜最小分瓜日，奈许迎春得藕时。
自等腰身尺六强，两重危鬓尽钗长。
欲熏罗荐嫌龙脑，须为寻求石叶香。
别起青楼作几层，斜阳幔卷鹿卢绳。
厌裁鱼子深红缬，泥觅蜻蜓浅碧绫。
诈嫌嚼贝磨衣钝，私带男钱压鬓低。
不独邯郸新嫁女，四枝鬟上插通犀。
可羡罗敷自有夫，愁中漫捋白髭须。
豹钱骢子能擎举，兼著连干许换无。
