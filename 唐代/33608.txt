村夜二篇
唐代
陆龟蒙
江上冬日短，裴回草堂暝。鸿当绝塞来，客向孤村病。
绵绵起归念，咽咽兴微咏。菊径月方高，橘斋霜已并。
盘餐蔬粟粗，史籍签牌盛。目冷松桂寒，耳喧儿女竞。
开瓶浮蚁绿，试笔秋毫劲。昼户亦重关，寒屏递相映。
诗从骚雅得，字向铅椠正。遇敌舞蛇矛，逢谈捉犀柄。
无名升甲乙，有志扶荀孟。守道希昔贤，为文通古圣。
幽忧废长剑，憔悴惭清镜。只会鱼鸟情，讵知时俗性。
浮虚多徇势，老懒图历聘。既不务人知，空馀乐天命。
吾家在田野，家事苦辽夐。耕稼一以微，囷仓自然罄。
愁襟风叶乱，独坐灯花迸。明发成浩歌，谁能少倾听。
世既贱文章，归来事耕稼。伊人著农道，我亦赋田舍。
所悲劳者苦，敢用词为诧。只效刍牧言，谁防轻薄骂。
嘻今居宠禄，各自矜雄霸。堂上考华钟，门前伫高驾。
纤洪动丝竹，水陆供鲙炙。小雨静楼台，微风动兰麝。
吹嘘川可倒，眄睐花争姹。万户膏血穷，一筵歌舞价。
安知勤播植，卒岁无闲暇。种以春鳸初，获从秋隼下。
专专望穜稑，搰搰条桑柘。日晏腹未充，霜繁体犹裸。
平生守仁义，所疾唯狙诈。上诵周孔书，沈溟至酣藉。
岂无致君术，尧舜不上下。岂无活国方，颇牧齐教化。
蛟龙任干死，云雨终不借。羿臂束如囚，徒劳夸善射。
才能诮箕斗，辩可移嵩华。若与甿辈量，饥寒殆相亚。
长吟倚清瑟，孤愤生遥夜。自古有遗贤，吾容偏称谢。
