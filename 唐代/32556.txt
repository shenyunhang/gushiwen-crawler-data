下第寄知己
唐代
曹邺
长安孟春至，枯树花亦发。忧人此时心，冷若松上雪。
自知才不堪，岂敢频泣血。所痛无罪者，明时屡遭刖。
故山秋草多，一卷成古辙。夜来远心起，梦见潇湘月。
大贤冠盖高，何事怜屑屑。不令伤弓鸟，日暮飞向越。
闻知感激语，胸中如有物。举头望青天，白日头上没。
归来通济里，开户山鼠出。中庭广寂寥，但见薇与蕨。
无虑数尺躯，委作泉下骨。唯愁揽清镜，不见昨日发。
愿怜闺中女，晚嫁唯守节。勿惜四座言，女巧难自说。
