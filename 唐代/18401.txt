客有为余话登天坛遇雨之状，因以赋之
唐代
刘禹锡
清晨登天坛，半路逢阴晦。疾行穿雨过，却立视云背。
白日照其上，风雷走于内。滉漾雪海翻，槎牙玉山碎。
蛟龙露鬐鬣，神鬼含变态。万状互生灭，百音以繁会。
俯观群动静，始觉天宇大。山顶自晶明，人间已滂沛。
豁然重昏敛，涣若春冰溃。反照入松门，瀑流飞缟带。
遥光泛物色，馀韵吟天籁。洞府撞仙钟，村墟起夕霭。
却见山下侣，已如迷世代。问我何处来，我来云雨外。
