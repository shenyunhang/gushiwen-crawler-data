赠王侍御
唐代
王建
愚者昧邪正，贵将平道行。君子抱仁义，不惧天地倾。
三受主人辟，方出咸阳城。迟疑匪自崇，将显求贤名。
自来掌军书，无不尽臣诚。何必操白刃，始致海内平。
恭事四海人，甚于敬公卿。有恶如己辱，闻善如己荣。
或人居饥寒，进退陈中情。彻晏听苦辛，坐卧身不宁。
以心应所求，尽家犹为轻。衣食有亲疏，但恐逾礼经。
我今愿求益，讵敢为友生。幸君扬素风，永作来者程。
