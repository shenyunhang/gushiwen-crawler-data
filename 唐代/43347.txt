晚冬废溪东寺怀李司直纵
唐代
皎然
废溪无人迹，益见离思深。归来始昨日，恍惚惊岁阴。
清想属遥夜，圆景当空林。宿昔月未改，何如故人心。
游从间芳趾，摇落栖寒岑。眇眇湖上别，含情初至今。
道流安寂寞，世路倦岖嶔。此意欲谁见，怀贤独难任。
徽声反冥默，夕籁何哀吟。禅念破离梦，吾师诫援琴。
耿耿已及旦，曷由开此襟。幽期谅未偶，胜境徒自寻。
安得西归云，因之传素音。
