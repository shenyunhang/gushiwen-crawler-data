过梅里七首家于无锡四十载今敝庐数堵…于后。上家山
唐代
李绅
上家山，家山依旧好。昔去松桂长，今来容须老。
上家山，临古道。高低入云树，芜没连天草。草色绿萋萋，
寒蛩遍草啼。噪鸦啼树远，行雁帖云齐。岩光翻落日，
僧火开经室。竹洞磬声长，松楼钟韵疾。苔阶泉溜鈌，
石甃青莎密。旧径行处迷，前交坐中失。叹息整华冠，
持怀强自欢。笑歌怜稚孺，弦竹纵吹弹。山明溪月上，
酒满心聊放。丱发此淹留，垂丝匪闲旷。青山不可上，
昔事还惆怅。况复白头人，追怀空望望。
