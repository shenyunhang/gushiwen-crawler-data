村居卧病三首
唐代
白居易
戚戚抱羸病，悠悠度朝暮。夏木才结阴，秋兰已含露。
前日巢中卵，化作雏飞去。昨日穴中虫，蜕为蝉上树。
四时未尝歇，一物不暂住。唯有病客心，沉然独如故。
新秋久病容，起步村南道。尽日不逢人，虫声遍荒草。
西风吹白露，野绿秋仍早。草木犹未伤，先伤我怀抱。
朱颜与玄鬓，强健几时好。况为忧病侵，不得依年老。
种黍三十亩，雨来苗渐大。种薤二十畦，秋来欲堪刈。
望黍作冬酒，留薤为春菜。荒村百物无，待此养衰瘵。
葺庐备阴雨，补褐防寒岁。病身知几时，且作明年计。
