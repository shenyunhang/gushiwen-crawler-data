三月三日，自京到华阴，于水亭独酌，寄裴六、薛八
唐代
独孤及
祗役匪遑息，经时客三秦。还家问节候，知到上巳辰。
山县何所有，高城闭青春。和风不吾欺，桃杏满四邻。
旧友适远别，谁当接欢欣。呼儿命长瓢，独酌湘吴醇。
一酌一朗咏，既酣意亦申。言筌暂两忘，霞月只相新。
裴子尘表物，薛侯席上珍。寄书二傲吏，何日同车茵。
讵肯使空名，终然羁此身。他年解桎梏，长作海上人。
