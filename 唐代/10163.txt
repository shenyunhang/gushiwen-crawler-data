和贺兰判官望北海作
唐代
高适
圣代务平典，輶轩推上才。迢遥溟海际，旷望沧波开。
四牡未遑息，三山安在哉。巨鳌不可钓，高浪何崔嵬。
湛湛朝百谷，茫茫连九垓。挹流纳广大，观异增迟回。
日出见鱼目，月圆知蚌胎。迹非想像到，心以精灵猜。
远色带孤屿，虚声涵殷雷。风行越裳贡，水遏天吴灾。
揽辔隼将击，忘机鸥复来。缘情韵骚雅，独立遗尘埃。
吏道竟殊用，翰林仍忝陪。长鸣谢知己，所愧非龙媒。
