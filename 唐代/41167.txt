柳枝辞十二首
唐代
徐铉
把酒凭君唱柳枝，也从丝管递相随。
逢春只合朝朝醉，记取秋风落叶时。
南园日暮起春风，吹散杨花雪满空。
不惜杨花飞也得，愁君老尽脸边红。
陌上朱门柳映花，帘钩半卷绿阴斜。
凭郎暂驻青骢马，此是钱塘小小家。
夹岸朱栏柳映楼，绿波平幔带花流。
歌声不出长条密，忽地风回见彩舟。
老大逢春总恨春，绿杨阴里最愁人。
旧游一别无因见，嫩叶如眉处处新。
濛濛堤畔柳含烟，疑是阳和二月天。
醉里不知时节改，漫随儿女打秋千。
水阁春来乍减寒，晓妆初罢倚栏干。
长条乱拂春波动，不许佳人照影看。
柳岸烟昏醉里归，不知深处有芳菲。
重来已见花飘尽，唯有黄莺啭树飞。
此去仙源不是遥，垂杨深处有朱桥。
共君同过朱桥去，索映垂杨听洞箫。
暂别扬州十度春，不知光景属何人。
一帆归客千条柳，肠断东风扬子津。
仙乐春来按舞腰，清声偏似傍娇饶。
应缘莺舌多情赖，长向双成说翠条。
凤笙临槛不能吹，舞袖当筵亦自疑。
唯有美人多意绪，解依芳态画双眉。
