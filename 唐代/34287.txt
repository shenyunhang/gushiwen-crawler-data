携仙箓九首
唐代
司空图
岳北秋空渭北川，晴云渐薄薄如烟。
坐来还见微风起，吹散残阳一片蝉。
一半晴空一半云，远笼仙掌日初曛。
洞天有路不知处，绝顶异香难更闻。
决事还须更事酬，清谭妙理一时休。
渔翁亦被机心误，眼暗汀边结钓钩。
迹不趋时分不侯，功名身外最悠悠。
听君总画麒麟阁，还我闲眠舴艋舟。
仙凡路阻两难留，烟树人间一片秋。
若道阴功能济活，且将方寸自焚修。
若有阴功救未然，玉皇品籍亦搜贤。
应知谭笑还高谢，别就沧洲赞上仙。
英名何用苦搜奇，不朽才销一句诗。
却赖风波阻三岛，老臣犹得恋明时。
剪取红云剩写诗，年年高会趁花时。
水精楼阁分明见，只欠霞浆别著旗。
此生得作太平人，只向尘中便出尘。
移取碧桃花万树，年年自乐故乡春。
