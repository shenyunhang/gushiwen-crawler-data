杂曲歌辞。古离别二首
唐代
孟郊
松山云缭绕，萍路水分离。云去有归日，水分无合时。
春芳役双眼，春色柔四支。杨柳织别愁，千条万条丝。
山川古今路，纵横无断绝。来往天地间，人皆有离别。
行衣未束带，中肠已先结。不用看镜中，自知生白发。
欲陈去留意，声向言前咽。愁结填心胸，茫茫若为说。
荒郊烟莽苍，旷野风凄切。处处得相随，人那不如月。
