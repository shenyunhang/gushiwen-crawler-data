奉送韦起居老舅百日假满归嵩阳旧居
唐代
权德舆
威凤翔紫气，孤云出寥天。奇采与幽姿，缥缈皆自然。
尝闻陶唐氏，亦有巢由全。以此耸风俗，岂必效羁牵。
大君遂群方，左史蹈前贤。振衣去朝市，赐告归林泉。
滑和固难久，循性得所便。有名皆畏途，无事乃真筌。
旧壑穷杳窕，新潭漾沦涟。岩花落又开，山月缺复圆。
轻策逗萝径，幅巾凌翠烟。机闲鱼鸟狎，体和芝朮鲜。
四皓本违难，二疏犹待年。况今寰海清，复此鬓发玄。
顾惭缨上尘，未绝区中缘。齐竽终自退，心寄嵩峰巅。
