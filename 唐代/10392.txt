九日寄岑参
唐代
杜甫
出门复入门，两脚但如旧。所向泥活活，思君令人瘦。 
沉吟坐西轩，饮食错昏昼。寸步曲江头，难为一相就。 
吁嗟呼苍生，稼穑不可救。安得诛云师，畴能补天漏。 
大明韬日月，旷野号禽兽。君子强逶迤，小人困驰骤。 
维南有崇山，恐与川浸溜。是节东篱菊，纷披为谁秀。 
岑生多新诗，性亦嗜醇酎。采采黄金花，何由满衣袖。
