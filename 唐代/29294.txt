大卤平后移家到永乐县居书怀十韵寄刘韦…于此县寄居
唐代
李商隐
驱马绕河干，家山照露寒。依然五柳在，况值百花残。
昔去惊投笔，今来分挂冠。不忧悬磬乏，乍喜覆盂安。
甑破宁回顾，舟沉岂暇看。脱身离虎口，移疾就猪肝。
鬓入新年白，颜无旧日丹。自悲秋获少，谁惧夏畦难。
逸志忘鸿鹄，清香披蕙兰。还持一杯酒，坐想二公欢。
