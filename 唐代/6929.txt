落第，赠杨侍御兼拜员外仍充安大夫判官赴范阳
唐代
刘长卿
职副旌旄重，才兼识量通。使车遥肃物，边策远和戎。
掷地金声著，从军宝剑雄。官成稽古力，名达济时功。
肃穆乌台上，雍容粉署中。含香初待漏，持简旧生风。
黠吏偏惊隼，贪夫辄避骢。且知荣已隔，谁谓道仍同。
念旧追连茹，谋生任转蓬。泣连三献玉，疮惧再伤弓。
恋土函关外，瞻尘灞水东。他时书一札，犹冀问途穷。
