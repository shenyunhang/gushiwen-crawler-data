太白胡僧歌
唐代
岑参
闻有胡僧在太白，兰若去天三百尺。一持楞伽入中峰，
世人难见但闻钟。窗边锡杖解两虎，床下钵盂藏一龙。
草衣不针复不线，两耳垂肩眉覆面。此僧年几那得知，
手种青松今十围。心将流水同清净，身与浮云无是非。
商山老人已曾识，愿一见之何由得。山中有僧人不知，
城里看山空黛色。
