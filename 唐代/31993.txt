嘲飞卿七首
唐代
段成式
曾见当垆一个人，入时装束好腰身。
少年花蒂多芳思，只向诗中写取真。
醉袂几侵鱼子缬，飘缨长罥凤凰钗。
知君欲作闲情赋，应愿将身作锦鞋。
翠蝶密偎金叉首，青虫危泊玉钗梁。
愁生半额不开靥，只为多情团扇郎。
柳烟梅雪隐青楼，残日黄鹂语未休。
见说自能裁袙腹，不知谁更著帩头。
愁机懒织同心苣，闷绣先描连理枝。
多少风流词句里，愁中空咏早环诗。
燕支山色重能轻，南阳水泽斗分明。
不烦射雉先张翳，自有琴中威凤声。
半岁愁中镜似荷，牵环撩鬓却须磨。
花前不复抱瓶渴，月底还应琢刺歌。
