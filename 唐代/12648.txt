江草歌送卢判官
唐代
皇甫冉
江皋兮春早，江上兮芳草。杂蘼芜兮杜蘅，
作丛秀兮欲罗生。被遥隰兮经长衍，雨中深兮烟中浅。
目眇眇兮增愁，步迟迟兮堪搴。澧之浦兮湘之滨，
思夫君兮送美人。吴洲曲兮楚乡路，远孤城兮依独戍。
新月能分裛露时，夕阳照见连天处。问君行迈将何之，
淹泊沿洄风日迟。处处汀洲有芳草，王孙讵肯念归期。
