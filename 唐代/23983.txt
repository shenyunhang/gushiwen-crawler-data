不能忘情吟
唐代
白居易
鬻骆马兮放杨柳枝，掩翠黛兮顿金羁。
马不能言兮长鸣而却顾，杨柳枝再拜长跪而致辞。
辞曰：主乘此骆五年，凡千有八百日。衔橛之下，
不惊不逸。素事主十年，凡三千有六百日。巾栉之间，
无违无失。今素貌虽陋，未至衰摧。骆力犹壮，
又无虺隤.即骆之力，尚可以代主一步；素之歌，
亦可以送主一杯。一旦双去，有去无回。故素将去，
其辞也苦；骆将去，其鸣也哀。此人之情也，马之情也，
岂主君独无情哉？予俯而叹，仰而咍，且曰：骆，骆，
尔勿嘶：素，素，尔勿啼。骆反厩，素反闺。吾疾虽作，
年虽颓，幸未及项籍之将死。何必一日之内，
弃骓兮而别虞兮。乃目素兮素兮，为我歌杨柳枝。
我姑酌彼金罍，我与尔归醉乡去来。
