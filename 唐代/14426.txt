下鼻亭泷行八十里聊状艰险，寄青苗郑副端朔阳
唐代
戴叔伦
泷水天际来，鼻山地中坼。盘涡几十处，叠溜皆千尺。
直写卷沈沙，惊翻冲绝壁。淙淙振崖谷，汹汹竟朝夕。
人语不自闻，日光乱相射。舣舟始摇漾，举棹旋奔激。
既下同建瓴，半空方避石。前危苦未尽，后险何其迫。
倏闪疾风雷，苍皇荡魂魄。因随伏流出，忽与跳波隔。
远想欲回轩，岂兹还泛鹢.云涯多候馆，努力勤登历。
