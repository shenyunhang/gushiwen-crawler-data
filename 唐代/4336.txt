东都酺宴四首
唐代
张说
重华升宝历，轩帝眇闲居。政成天子孝，俗返上皇初。
忘味因观乐，欢心寄合酺.自怜疲马意，恋恋主恩馀。
朱城尘曀灭，翠幕景情开。震震灵鼍起，翔翔舞凤来。
雕盘装草树，绮乘结楼台。共喜光华日，酣歌捧玉杯。
晓月调金阙，朝暾对玉盘。争驰群鸟散，斗伎百花团。
遇圣人知幸，承恩物自欢。洛桥将举烛，醉舞拂归鞍。
恺宴惟今席，馀欢殊未穷。入云歌袅袅，向日伎丛丛。
驶管催酣兴，留关待曲终。长安若为乐，应与万方同。
