张静婉采莲歌
唐代
温庭筠
兰膏坠发红玉春，燕钗拖颈抛盘云。城边杨柳向娇晚，
门前沟水波粼粼。麒麟公子朝天客，珂马珰珰度春陌。
掌中无力舞衣轻，剪断鲛绡破春碧。抱月飘烟一尺腰，
麝脐龙髓怜娇娆，秋罗拂水碎光动，露重花多香不销。
鸂鶒交交塘水满，绿芒如粟莲茎短。一夜西风送雨来，
粉痕零落愁红浅。船头折藕丝暗牵，藕根莲子相留连。
郎心似月月未缺，十五十六清光圆。
