喜侯舍人蜀中新命三首
唐代
黄滔
八都词客漫喧然，谁解飞扬诰誓间。五色彩毫裁凤诏，
九重天子豁龙颜。巴山月在趋朝去，锦水烟生入阁还。
谋及中兴多少事，莫愁明月不收关。
却搜文学起吾唐，暂失都城亦未妨。锦里幸为丹凤阙，
幕宾征出紫微郎。来时走马随中使，到日援毫定外方。
若以掌言看谏猎，相如从此病辉光。
贾谊才承宣室召，左思唯预秘书流。赋家达者无过此，
翰苑今朝是独游。立被御炉烟气逼，吟经栈阁雨声秋。
内人未识江淹笔，竟问当时不早求。
