相和歌辞。苦辛行
唐代
戎昱
且莫奏短歌，听余苦辛词：如今刀笔士，不及屠酤儿。
少年无事学诗赋，岂意文章复相误。东西南北少知音，
终年竟岁悲行路。仰面诉天天不闻，低头告地地不言。
天地生我尚如此，陌上他人何足论。谁谓西江深，
涉之固无忧；谁谓南山高，可以登之游。
险巇惟有世间路，一向令人堪白头。贵人立意不可测，
等闲桃李成荆棘。风尘之士深可亲，心如鸡犬能依人。
悲来却忆汉天子，不弃相如家旧贫。饮酒酒能散羁愁，
谁家有酒判一醉，万事从他江水流。
