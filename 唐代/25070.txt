姑苏台杂句
唐代
李绅
越王巧破夫差国，来献黄金重雕刻。西施醉舞花艳倾，
妒月娇娥恣妖惑。姑苏百尺晓铺开，楼楣尽化黄金台。
歌清管咽欢未极，越师戈甲浮江来。伍胥抉目看吴灭，
范蠡全身霸西越。寂寞千年尽古墟，萧条两地皆明月。
灵岩香径掩禅扉，秋草荒凉遍落晖。江浦回看鸥鸟没，
碧峰斜见鹭鸶飞。如今白发星星满，却作闲官不闲散。
野寺经过惧悔尤，公程迫蹙悲秋馆。吴乡越国旧淹留，
草树烟霞昔遍游。云木梦回多感叹，不惟惆怅至长洲。
