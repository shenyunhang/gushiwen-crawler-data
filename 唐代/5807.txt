游悟真寺
唐代
王缙
闻道黄金地，仍开白玉田。掷山移巨石，咒岭出飞泉。
猛虎同三径，愁猿学四禅。买香然绿桂，乞火蹈红莲。
草色摇霞上，松声泛月边。山河穷百二，世界接三千。
梵宇聊凭视，王城遂渺然。灞陵才出树，渭水欲连天。
远县分朱郭，孤村起白烟。望云思圣主，披雾忆群贤。
薄宦惭尸素，终身拟尚玄。谁知草庵客，曾和柏梁篇。
