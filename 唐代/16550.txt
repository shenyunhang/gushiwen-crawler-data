清明节郭侍御偶与李侍御、孔校书、王秀才游开化寺卧病不得同游赋得十韵兼呈马十八
唐代
崔元翰
山色入层城，钟声临复岫。乘闲息边事，探异怜春候。 
曲阁下重阶，回廊遥对霤。石间花遍落，草上云时覆。 
钻火见樵人，饮泉逢野兽。道情亲法侣，时望登朝右。 
执宪纠奸邪，刊书正讹谬。茂才当时选，公子生人秀。 
赠答继篇章，欢娱重朋旧。垂帘独衰疾，击缶酬金奏。
