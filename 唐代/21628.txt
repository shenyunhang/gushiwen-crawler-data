念金銮子二首
唐代
白居易
衰病四十身，娇痴三岁女。非男犹胜无，慰情时一抚。
一朝舍我去，魂影无处所。况念夭札时，呕哑初学语。
始知骨肉爱，乃是忧悲聚。唯思未有前，以理遣伤苦。
忘怀日已久，三度移寒暑。今日一伤心，因逢旧乳母。
与尔为父子，八十有六旬。忽然又不见，迩来三四春。
形质本非实，气聚偶成身。恩爱元是妄，缘合暂为亲。
念兹庶有悟，聊用遣悲辛。暂将理自夺，不是忘情人。
