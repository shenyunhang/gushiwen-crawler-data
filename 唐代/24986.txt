闻里谣效古歌
唐代
李绅
乡里儿，桑麻郁郁禾黍肥，冬有褴襦夏有絺。
兄锄弟耨妻在机，夜犬不吠开蓬扉。乡里儿，醉还饱，
浊醪初熟劝翁媪。鸣鸠拂羽知年好，齐和杨花踏春草。
劝年少，乐耕桑。使君为我剪荆棘，使君为我驱豺狼。
林中无虎山有鹿，水底无蛟鱼有鲂。父渔子猎日归暮，
月明处处舂黄粱。乡里儿，东家父老为尔言，
鼓腹那知生育恩？莫令太守驰朱轓，悬鼓一鸣卢鹊喧。
恶声主吏噪尔门，唧唧力力烹鸡豚。乡里儿，莫悲咤。
上有明王颁诏下，重选贤良恤孤寡。春日迟迟驱五马，
留犊投钱以为谢。乡里儿，终尔词。我无工巧唯无私，
举手一挥临路岐。
