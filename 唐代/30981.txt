始忝四座奏状闻荐蒙恩授官旋进歌诗延英宣…二十四韵
唐代
李群玉
两鬓有二毛，光阴流浪中。形骸日土木，志气随云风。
冥默楚江畔，萧条林巷空。幽鸟事翔翥，敛翼依蒿蓬。
一饭五放箸，愀然念途穷。孟门在步武，所向何由通。
只征大易言，物否不可终。庶期白雪调，一奏惊凡聋。
昨忝丞相召，扬鞭指冥鸿。姓名挂丹诏，文句飞天聪。
解薜龙凤署，怀铅兰桂丛。声名仰闻见，烟汉陪高踪。
峨峨群玉山，肃肃紫殿东。神飙泛钟漏，佳气浮筠松。
自顾珉玞璞，何缘侣圭琮。群贤垂重价，省已增磨砻。
天子栖穆清，三台付夔龙。九霄降雨露，万国望时雍。
巍巍致君期，勋华将比崇。承天四柱石，嶷若窥衡嵩。
日见帝道升，谋猷垂景钟。寰瀛纳寿域，翔泳皆冲融。
百神俨云亭，伫将告成功。吾徒事文藻，骧首歌登封。
