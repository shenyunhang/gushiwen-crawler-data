得宣州窦尚书书因投寄二首
唐代
罗隐
双鱼迢递到江滨，伤感南陵旧主人。万里朝台劳寄梦，
十年侯国阻趋尘。寻知乱后尝辞禄，共喜闲来得养神。
时见齐山敬亭客，不堪戎马战征频。
曾逐旌旗过板桥，世途多难竟蓬飘。步兵校尉辞公府，
车骑将军忆本朝。醉里旧游还历历，病中衰鬓奈萧萧。
遗簪堕履应留念，门客如今只下僚。
