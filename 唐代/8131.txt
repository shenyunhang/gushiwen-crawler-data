同王昌龄送族弟襄归桂阳二首
唐代
李白
秦地见碧草，楚谣对清樽。把酒尔何思，鹧鸪啼南园。
余欲罗浮隐，犹怀明主恩。踌躇紫宫恋，孤负沧洲言。
终然无心云，海上同飞翻。相期乃不浅，幽桂有芳根。
尔家何在潇湘川， 青莎白石长沙边。昨梦江花照江日，
几枝正发东窗前。觉来欲往心悠然，魂随越鸟飞南天。
秦云连山海相接，桂水横烟不可涉。送君此去令人愁，
风帆茫茫隔河洲。春潭琼草绿可折，西寄长安明月楼。
