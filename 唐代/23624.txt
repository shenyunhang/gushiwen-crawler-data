宅西有流水墙下构小楼临玩之时颇有幽趣…吟偶题五绝句
唐代
白居易
伊水分来不自由，无人解爱为谁流。
家家抛向墙根底，唯我栽莲越小楼。
水色波文何所似，麹尘罗带一条斜。
莫言罗带春无主，自置楼来属白家。
日滟水光摇素壁，风飘树影拂朱栏。
皆言此处宜弦管，试奏霓裳一曲看。
霓裳奏罢唱梁州，红袖斜翻翠黛愁。
应是遥闻胜近听，行人欲过尽回头。
独醉还须得歌舞，自娱何必要亲宾。
当时一部清商乐，亦不长将乐外人。
