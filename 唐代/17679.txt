永贞行
唐代
韩愈
君不见太皇谅阴未出令，小人乘时偷国柄。
北军百万虎与貔，天子自将非他师。一朝夺印付私党，
懔懔朝士何能为。狐鸣枭噪争署置，睗睒跳踉相妩媚。
夜作诏书朝拜官，超资越序曾无难。公然白日受贿赂，
火齐磊落堆金盘。元臣故老不敢语，昼卧涕泣何汍澜。
董贤三公谁复惜，侯景九锡行可叹。国家功高德且厚，
天位未许庸夫干。嗣皇卓荦信英主，文如太宗武高祖。
膺图受禅登明堂，共流幽州鲧死羽。四门肃穆贤俊登，
数君匪亲岂其朋。郎官清要为世称，荒郡迫野嗟可矜。
湖波连天日相腾，蛮俗生梗瘴疠烝.江氛岭祲昏若凝，
一蛇两头见未曾。怪鸟鸣唤令人憎，蛊虫群飞夜扑灯。
雄虺毒螫堕股肱，食中置药肝心崩。左右使令诈难凭，
慎勿浪信常兢兢。吾尝同僚情可胜，具书目见非妄征，
嗟尔既往宜为惩。
