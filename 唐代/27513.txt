雪中书怀
唐代
杜牧
腊雪一尺厚，云冻寒顽痴。孤城大泽畔，人疏烟火微。
愤悱欲谁语，忧愠不能持。天子号仁圣，任贤如事师。
凡称曰治具，小大无不施。明庭开广敞，才隽受羁维。
如日月縆升，若鸾凤葳蕤。人才自朽下，弃去亦其宜。
北虏坏亭障，闻屯千里师。牵连久不解，他盗恐旁窥。
臣实有长策，彼可徐鞭笞。如蒙一召议，食肉寝其皮。
斯乃庙堂事，尔微非尔知。向来躐等语，长作陷身机。
行当腊欲破，酒齐不可迟。且想春候暖，瓮间倾一卮。
