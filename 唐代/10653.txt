寄裴施州（裴冕坐李辅国贬施州刺史）
唐代
杜甫
廊庙之具裴施州，宿昔一逢无此流。金钟大镛在东序，
冰壶玉衡悬清秋。自从相遇感多病，三岁为客宽边愁。
尧有四岳明至理，汉二千石真分忧。几度寄书白盐北，
苦寒赠我青羔裘。霜雪回光避锦袖，龙蛇动箧蟠银钩。
紫衣使者辞复命，再拜故人谢佳政。将老已失子孙忧，
后来况接才华盛。
