酬贾鹏山人郡内新栽松寓兴见赠二首
唐代
柳宗元
芳朽自为别，无心乃玄功。夭夭日放花，荣耀将安穷。
青松遗涧底，擢莳兹庭中。积雪表明秀，寒花助葱茏。
贞幽夙有慕，持以延清风。
无能常闭阁，偶以静见名。奇姿来远山，忽似人家生。
劲色不改旧，芳心与谁荣。喧卑岂所安，任物非我情。
清韵动竽瑟，谐此风中声。
