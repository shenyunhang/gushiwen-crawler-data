送杨少府赴选
唐代
李白
大国置衡镜，准平天地心。
群贤无邪人，朗鉴穷情深。
吾君咏南风，衮冕弹鸣琴。
时泰多美士，京国会缨簪。
山苗落涧底，幽松出高岑。
夫子有盛才，主司得球琳。
流水非郑曲，前行遇知音。
衣工剪绮绣，一误伤千金。
何惜刀尺馀，不裁寒女衾。
我非弹冠者，感别但开襟。
空谷无白驹，贤人岂悲吟。
大道安弃物，时来或招寻。
尔见山吏部，当应无陆沉。
