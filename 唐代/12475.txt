奉和李大夫同吕评事太行苦热行兼寄院中诸公
唐代
独孤及
驷马上太行，修途亘辽碣。王程无留驾，日昃未遑歇。
请问此何时，恢台朱明月。长蛇稽天讨，上将方北伐。
明主命使臣，皇华得时杰。已忘羊肠险，岂惮湿风热。
摇策汗滂沧，登岸思纡结。炎云如烟火，谿谷将恐竭。
昼景赩可畏，凉飙何由发。山长飞鸟堕，目极行车绝。
赵魏方俶扰，安危俟明哲。归路岂不怀，饮冰有苦节。
会同传檄至，疑议立谈决。况有阮元瑜，翩翩秉书札。
起予歌赤坂，永好逾白雪。谁念剖竹人，无因执羁绁。
