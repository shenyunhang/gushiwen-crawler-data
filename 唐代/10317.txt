同李员外贺哥舒大夫破九曲之作
唐代
高适
遥传副丞相，昨日破西蕃。作气群山动，扬军大旆翻。
奇兵邀转战，连孥绝归奔。泉喷诸戎血，风驱死虏魂。
头飞攒万戟，面缚聚辕门。鬼哭黄埃暮，天愁白日昏。
石城与岩险，铁骑皆云屯。长策一言决，高踪百代存。
威棱慑沙漠，忠义感乾坤。老将黯无色，儒生安敢论。
解围凭庙算，止杀报君恩。唯有关河渺，苍茫空树墩。
