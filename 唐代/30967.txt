洞庭驿楼雪夜宴集，奉赠前湘州张员外
唐代
李群玉
昔与张湘州，闲登岳阳楼。目穷衡巫表，兴尽荆吴秋。
掷笔落郢曲，巴人不能酬。是时簪裾会，景物穷冥搜。
误忝玳筵秀，得陪文苑游。几篇云楣上，风雨沉银钩。
□□□□□，□□□沧洲。童儿待郭伋，竹马空迟留。
路指云汉津，谁能吟四愁。银壶傲海雪，青管罗名讴。
贱子迹未安，谋身拙如鸠。分随烟霞老，岂有风云求。
不逐万物化，但贻知己羞。方穷立命说，战胜心悠悠。
不然蹲会稽，钩下三五牛。所期波涛助，燀赫呈吞舟。
