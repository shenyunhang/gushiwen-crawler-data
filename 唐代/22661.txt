和微之诗二十三首。和新楼北园偶集从孙公度…皆先归
唐代
白居易
闻君新楼宴，下对北园花。主人既贤豪，宾客皆才华。
初筵日未高，中饮景已斜。天地为幕席，富贵如泥沙。
嵇刘陶阮徒，不足置齿牙。卧瓮鄙毕卓，落帽嗤孟嘉。
芳草供枕藉，乱莺助喧哗。醉乡得道路，狂海无津涯。
一岁春又尽，百年期不赊。同醉君莫辞，独醒古所嗟。
销愁若沃雪，破闷如割瓜。称觞起为寿，此乐无以加。
歌声凝贯珠，舞袖飘乱麻。相公谓四座，今日非自夸。
有奴善吹笙，有婢弹琵琶。十指纤若笋，双鬟黳如鸦。
履舄起交杂，杯盘散纷拏。归去勿拥遏，倒载逃难遮。
明日宴东武，后日游若耶。岂独相公乐，讴歌千万家。
