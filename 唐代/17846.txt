和崔舍人咏月二十韵
唐代
韩愈
三秋端正月，今夜出东溟。对日犹分势，腾天渐吐灵。
未高烝远气，半上霁孤形。赫奕当躔次，虚徐度杳冥。
长河晴散雾，列宿曙分萤。浩荡英华溢，萧疏物象泠。
池边临倒照，檐际送横经。花树参差见，皋禽断续聆。
牖光窥寂寞，砧影伴娉婷。幽坐看侵户，闲吟爱满庭。
辉斜通壁练，彩碎射沙星。清洁云间路，空凉水上亭。
净堪分顾兔，细得数飘萍。山翠相凝绿，林烟共幂青。
过隅惊桂侧，当午觉轮停。属思摛霞锦，追欢罄缥瓶。
郡楼何处望，陇笛此时听。右掖连台座，重门限禁扃。
风台观滉漾，冰砌步青荧。独有虞庠客，无由拾落蓂.
