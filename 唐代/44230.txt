送吏部刘相公除东川
唐代
贯休
帝念梓州民，年年战伐频。山川无草木，烽火没烟尘。
政乱皆因乱，安人必藉仁。皇天开白日，殷鼎辍诚臣。
一日离君侧，千官送渭滨。酒倾红琥珀，马控白骐驎。
渥泽番番降，壶浆处处陈。旌幢山色湿，邛僰鸟啼新。
帟幕还名俭，良医始姓秦。军雄城似岳，地变物含春。
白必侵双鬓，清应诫四邻。吾皇重命相，更合是何人。
