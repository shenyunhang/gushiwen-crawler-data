同光禄弟冬日述怀
唐代
崔泰之
吾族白眉良，才华动洛阳。观光初入仕，应宿始为郎。
飞萤玩书籍，白凤吐文章。海卿逾往雅，河尹冠前张。
择才绥鄢郢，殊化被江湘。高楼临广陌，甲第敞通庄。
列馆邙山下，疏亭洛水傍。昌年赏丰陌，暇日悦林塘。
衣冠皆秀彦，罗绮尽名倡。隔岸闻歌度，临池见舞行。
门庭寒变色，棨戟日生光。穷阴方叆叇，杀气正苍茫。
感时兴盛作，晚岁共多伤。积德韦丞相，通神张子房。
吟草遍簪绂，逸韵合宫商。功名守留省，滥迹在文昌。
家园遥可见，台寺近相望。无庸乘侍谒，有暇共翱翔。
棣华依雁序，竹叶拂鸾觞。水坐怜秋月，山行弄晚芳。
恩华惭服冕，友爱勖垂堂。无由报天德，相顾咏时康。
