三用韵
唐代
韦庄
素律初回驭，商飙暗触襟。乍伤诗客思，还动旅人心。
蝉噪因风断，鳞游见鹭沈。笛声随晚吹，松韵激遥砧。
地覆青袍草，窗横绿绮琴。烟霄难自致，岁月易相侵。
涧柳横孤彴，岩藤架密阴。潇湘期钓侣，鄠杜别家林。
遗愧虞卿璧，言依季布金。铮鏦闻郢唱，次第发巴音。
萤影冲帘落，虫声拥砌吟。楼高思共钓，寺远想同寻。
入夜愁难遣，逢秋恨莫任。蜗游苔径滑，鹤步翠塘深。
莫问荣兼辱，宁论古与今。固穷怜瓮牖，感旧惜蒿簪。
晚日舒霞绮，遥天倚黛岑。鸳鸾方翙翙，骅骥整駸駸。
未化投陂竹，空思出谷禽。感多聊自遣，桑落且闲斟。
