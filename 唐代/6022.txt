欲之新乡答崔颢綦毋潜
唐代
李颀
数年作吏家屡空，谁道黑头成老翁。男儿在世无产业，
行子出门如转蓬。吾属交欢此何夕，南家捣衣动归客。
铜炉将炙相欢饮，星宿纵横露华白。寒风卷叶度滹沱，
飞雪布地悲峨峨。孤城日落见栖鸟，马上时闻渔者歌。
明朝东路把君手，腊日辞君期岁首。自知寂寞无去思，
敢望县人致牛酒。
