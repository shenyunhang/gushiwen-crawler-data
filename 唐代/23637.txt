分司洛中多暇数与诸客宴游醉后狂吟偶成十韵…奇章公
唐代
白居易
性与时相远，身将世两忘。寄名朝士籍，寓兴少年场。
老岂无谈笑，贫犹有酒浆。随时来伴侣，逐日用风光。
数数游何爽，些些病未妨。天教荣启乐，人恕接舆狂。
改业为逋客，移家住醉乡。不论招梦得，兼拟诱奇章。
要路风波险，权门市井忙。世间无可恋，不是不思量。
