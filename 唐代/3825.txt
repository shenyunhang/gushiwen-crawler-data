奉和圣制至长春宫登楼望稼穑之作
唐代
苏颋
帝迹奚其远，皇符之所崇。敬时尧务作，尽力禹称功。
赫赫惟元后，经营自左冯。变芜粳稻实，流恶水泉通。
国阜犹前豹，人疲讵昔熊。黄图巡沃野，清吹入离宫。
是阅京坻富，仍观都邑雄。凭轩一何绮，积溜写晴空。
礼节家安外，和平俗在中。见龙垂渭北，辞雁指河东。
睿思方居镐，宸游若饮丰。宁夸子云从，只为猎扶风。
