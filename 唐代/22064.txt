春末夏初闲游江郭二首
唐代
白居易
闲出乘轻屐，徐行蹋软沙。观鱼傍湓浦，看竹入杨家。
林迸穿篱笋，藤飘落水花。雨埋钓舟小，风飏酒旗斜。
嫩剥青菱角，浓煎白茗芽。淹留不知夕，城树欲栖鸦。
柳影繁初合，莺声涩渐稀。早梅迎夏结，残絮送春飞。
西日韶光尽，南风暑气微。展张新小簟，熨帖旧生衣。
绿蚁杯香嫩，红丝脍缕肥。故园无此味，何必苦思归。
