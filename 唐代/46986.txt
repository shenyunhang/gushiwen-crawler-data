恒岳晨望有怀
唐代
李夐
二仪均四序，五岳分九州。灵造良难测，神功匪易酬。
恒山北临岱，秀崿东跨幽。澒洞镇河朔，嵯峨冠嵩丘。
禋祠彰旧典，坛庙列平畴。古树侵云密，飞泉界道流。
从官叨佐理，衔命奉珍羞。荐玉申诚效，锵金谅有由。
郊原照初日，林薄委徂秋。塞近风声厉，川长雾气收。
他乡饶感激，归望切祈求。景福如光愿，私门当复侯。
