晚归香山寺，因咏所怀
唐代
白居易
我年日已老，我身日已闲。闲出都门望，但见水与山。
关塞碧岩岩，伊流清潺潺。中有古精舍，轩户无扃关。
岸草歇可藉，径萝行可攀。朝随浮云出，夕与飞鸟还。
吾道本迂拙，世途多险艰。尝闻嵇吕辈，尤悔生疏顽。
巢悟入箕颍，皓知返商巅。岂唯乐肥遁，聊复祛忧患。
吾亦从此去，终老伊嵩间。
