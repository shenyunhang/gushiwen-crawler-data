和宾客相国咏雪诗
唐代
无可
近腊千岩白，迎春四气催。云阴连海起，风急度山来。
尽日隋堤絮，经冬越岭梅。艳疑歌处散，轻似舞时回。
道蕴诗传丽，相如赋骋才。霁添松筱媚，寒积蕙兰猜。
暗涨宫池水，平封辇路埃。烛龙初照耀，巢鹤乍裴回。
檐日琼先挂，墙风粉旋摧。五门环玉垒，双阙对瑶台。
绮席陵寒坐，珠帘远曙开。灵芝霜下秀，仙桂月中栽。
卷幌书千帙，援琴酒百杯。垂休编太史，呈瑞表中台。
皓夜迷三径，浮光彻九垓。兹辰是丰岁，歌咏属良哉。
