苦雪寄退之
唐代
卢仝
天王二月行时令，白银作雪漫天涯。山人门前遍受赐，
平地一尺白玉沙。云颓月坏桂英下，鹤毛风剪乱参差。
山人屋中冻欲死，千树万树飞春花。菜头出土胶入地，
山庄取粟埋却车。冷絮刀生削峭骨，冷齑斧破慰老牙。
病妻烟眼泪滴滴，饥婴哭乳声呶呶。市头博米不用物，
酒店买酒不肯赊。闻道西风弄剑戟，长阶杀人如乱麻。
天眼高开欺草芽，我死未肯兴叹嗟。但恨口中无酒气，
刘伶见我相揄揶。清风搅肠筋力绝，白灰压屋梁柱斜。
圣明有道□命汉，可得再见朝日耶。柴门没胫昼不扫，
黄昏绕树栖寒鸦。唯有河南韩县令，时时醉饱过贫家。
