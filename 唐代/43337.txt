白云上人精舍寻杼山禅师兼示崔子向何山道上人
唐代
皎然
望远涉寒水，怀人在幽境。为高皎皎姿，及爱苍苍岭。
果见栖禅子，潺湲灌真顶。积疑一念破，澄息万缘静。
世事花上尘，惠心空中境。清闲诱我性，遂使肠虑屏。
许共林客游，欲从山王请。木栖无名树，水汲忘机井。
持此一日高，未肯谢箕颍。夕霁山态好，空月生俄顷。
识妙聆细泉，悟深涤清茗。此心谁得失，笑向西林永。
