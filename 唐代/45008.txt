赴郑谷郎中招游龙兴观读题诗板谒七真仪像因有十八韵
唐代
齐己
何处陪游胜，龙兴古观时。诗悬大雅作，殿礼七真仪。
远继周南美，弥旌拱北思。雄方垂朴略，后辈仰箴规。
对坐茵花暖，偕行藓阵隳。僧绦初学结，朝服久慵披。
到处琴棋傍，登楼笔砚随。论禅忘视听，谭老极希夷。
照日江光远，遮轩桧影欹。触鞋松子响，窥立鹤雏痴。
始贵茶巡爽，终怜酒散迟。放怀还把杖，憩石或支颐。
眺远凝清眄，吟高动白髭。风鹏心不小，蒿雀志徒卑。
顾我专无作，于身忘有为。叨因五字解，每忝重言期。
舍此应休也，何人更赏之。淹留仙境晚，回骑雪风吹。
