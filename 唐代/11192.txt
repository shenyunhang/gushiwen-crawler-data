奉汉中王手札
唐代
杜甫
国有乾坤大，王今叔父尊。剖符来蜀道，归盖取荆门。
峡险通舟过，水长注海奔。主人留上客，避暑得名园。
前后缄书报，分明馔玉恩。天云浮绝壁，风竹在华轩。
已觉良宵永，何看骇浪翻。入期朱邸雪，朝傍紫微垣。
枚乘文章老，河间礼乐存。悲秋宋玉宅，失路武陵源。
淹薄俱崖口，东西异石根。夷音迷咫尺，鬼物傍黄昏。
犬马诚为恋，狐狸不足论。从容草奏罢，宿昔奉清樽。
