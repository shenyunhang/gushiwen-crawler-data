中元夜寄道侣二首
唐代
陆龟蒙
学饵霜茸骨未轻，每逢真夕梦还清。丁宁独受金妃约，
许与亲题玉篆名。月苦撼残临水珮，风微飘断系云缨。
须臾枕上桐窗晓，露压千枝滴滴声。
橘斋风露已清馀，东郭先生病未除。孤枕易为蛩破梦，
短檐难得燕传书。广云披日君应近，倒影裁花我尚疏。
唯羡羽人襟似水，平持旄节步空虚。
