看牡丹二首
唐代
孙鲂
莫将红粉比秾华，红粉那堪比此花。隔院闻香谁不惜，
出栏呈艳自应夸。北方有态须倾国，西子能言亦丧家。
输我一枝和晓露，真珠帘外向人斜。
看花长到牡丹月，万事全忘自不知。风促乍开方可惜，
雨淋将谢可堪悲。闲年对坐浑成偶，醉后抛眠恐负伊。
也拟便休还改过，迢迢争奈一年期。
