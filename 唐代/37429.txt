和严谏议萧山庙十韵（旧说常闻箫管之声因而得名次韵）
唐代
吴融
泽国瞻遗庙，云韶仰旧名。一隅连障影，千仞落泉声。
老狖寻危栋，秋蛇束画楹。路长资税驾，岁俭绝丰盛。
默默虽难测，昭昭本至平。岂知迁去客，自有复来兵。
美舜歌徒作，欺尧犬正狞。近兼闻顺动，敢复怨徂征。
日出天须霁，风休海自清。肺肠无处说，一为启聪明。
