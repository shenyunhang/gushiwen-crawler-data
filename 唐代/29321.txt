拟意
唐代
李商隐
怅望逢张女，迟回送阿侯。空看小垂手，忍问大刀头。
妙选茱萸帐，平居翡翠楼。云屏不取暖，月扇未遮羞。
上掌真何有，倾城岂自由。楚妃交荐枕，汉后共藏阄。
夫向羊车觅，男从凤穴求。书成祓禊帖，唱杀畔牢愁。
夜杵鸣江练，春刀解若榴。象床穿幰网，犀帖钉窗油。
仁寿遗明镜，陈仓拂彩球。真防舞如意，佯盖卧箜篌。
濯锦桃花水，溅裙杜若洲。鱼儿悬宝剑，燕子合金瓯。
银箭催摇落，华筵惨去留。几时销薄怒，从此抱离忧。
帆落啼猿峡，樽开画鹢舟。急弦肠对断，翦蜡泪争流。
璧马谁能带，金虫不复收。银河扑醉眼，珠串咽歌喉。
去梦随川后，来风贮石邮。兰丛衔露重，榆荚点星稠。
解佩无遗迹，凌波有旧游。曾来十九首，私谶咏牵牛。
