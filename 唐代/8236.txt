春日陪杨江宁及诸官宴北湖感古作
唐代
李白
昔闻颜光禄，攀龙宴京湖。楼船入天镜，帐殿开云衢。
君王歌大风，如乐丰沛都。延年献佳作，邈与诗人俱。
我来不及此，独立钟山孤。杨宰穆清风，芳声腾海隅。
英僚满四座，粲若琼林敷。鹢首弄倒景，蛾眉缀明珠。
新弦采梨园，古舞娇吴歈.曲度绕云汉，听者皆欢娱。
鸡栖何嘈嘈，沿月沸笙竽。古之帝宫苑，今乃人樵苏。
感此劝一觞，愿君覆瓢壶。荣盛当作乐，无令后贤吁。
