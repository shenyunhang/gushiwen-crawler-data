观棋歌送儇师西游
唐代
刘禹锡
长沙男子东林师，闲读艺经工弈棋。有时凝思如入定，
暗覆一局谁能知。今年访予来小桂，方袍袖中贮新势。
山人无事秋日长，白昼懵懵眠匡床。因君临局看斗智，
不觉迟景沉西墙。自从仙人遇樵子，直到开元王长史。
前身后身付馀习，百变千化无穷已。初疑磊落曙天星，
次见搏击三秋兵。雁行布陈众未晓，虎穴得子人皆惊。
行尽三湘不逢敌，终日饶人损机格。自言台阁有知音，
悠然远起西游心。商山夏木阴寂寂，好处徘徊驻飞锡。
忽思争道画平沙，独笑无言心有适。蔼蔼京城在九天，
贵游豪士足华筵。此时一行出人意，赌取声名不要钱。
