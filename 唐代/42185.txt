惆怅诗九首
唐代
顾甄远
魂黯黯兮情脉脉，帘风清兮窗月白。
梦惊枕上炉烬销，不见蕊珠宫里客。
禁漏声稀蟾魄冷，纱厨筠簟波光净。
独坐愁吟暗断魂，满窗风动芭蕉影。
别恨离肠空恻恻，风动虚轩池水白。
莫言灵圃步难寻，有心终效偷桃客。
愁遇人间好风景，焦桐韵满华堂静。
鉴鸾钗燕恨何穷，忍向银床空抱影。
绿槐影里傍青楼，陌上行人空举头。
烟水露花无处问，摇鞭凝睇不胜愁。
役尽心神销尽骨，恩情未断忽分离。
平生此恨无言处，只有衣襟泪得知。
浓醪艳唱愁难破，骨瘦魂消病已成。
若为多罗年少死，始甘人道有风情。
泪满罗衣酒满卮，一声歌断怨伤离。
如今两地心中事，直是瞿昙也不知。
横泥杯觞醉复醒，愁牵时有小诗成。
早知惹得千般恨，悔不天生解薄情。
