祗役江西路上以诗代书寄内
唐代
权德舆
辛苦事行役，风波倦晨暮。摇摇结遐心，靡靡即长路。
别来如昨日，每见缺蟾兔。潮信催客帆，春光变江树。
宦游岂云惬，归梦无复数。愧非超旷姿，循此跼促步。
笑言思暇日，规劝多远度。鹑服我久安，荆钗君所慕。
伊予多昧理，初不涉世务。适因拥肿材，成此懒慢趣。
一身常抱病，不复理章句。胸中无町畦，与物且多忤。
既非大川楫，则守南山雾。胡为出处间，徒使名利污。
羁孤望予禄，孩稚待我餔.未能即忘怀，恨恨以此故。
终当税鞿鞅，岂待毕婚娶。如何久人寰，俯仰学举措。
衡茅去迢递，水陆两驰骛。晰晰窥晓星，涂涂践朝露。
静闻田鹤起，远见沙鸨聚。怪石不易跻，急湍那可溯。
渔商闻远岸，烟火明古渡。下碇夜已深，上碕波不驻。
畏途信非一，离念纷难具。枕席有馀清，壶觞无与晤。
南方出兰桂，归日自分付。北窗留琴书，无乃委童孺。
春江足鱼雁，彼此勤尺素。早晚到中闺，怡然两相顾。
