酬乐天江楼夜吟稹诗，因成三十韵（次用本韵）
唐代
元稹
忽见君新句，君吟我旧篇。见当巴徼外，吟在楚江前。
思鄙宁通律，声清遂扣玄。三都时觉重，一顾世称妍。
排韵曾遥答，分题几共联。昔凭银翰写，今赖玉音宣。
布鼓随椎响，坯泥仰匠圆。铃因风断续，珠与调牵绵。
阮籍惊长啸，商陵怨别弦。猿羞啼月峡，鹤让警秋天。
志士潜兴感，高僧暂废禅。兴飘沧海动，气合碧云连。
点缀工微者，吹嘘势特然。休文徒倚槛，彦伯浪回船。
伎乐当筵唱，儿童满巷传。改张思妇锦，腾跃贾人笺。
魏拙虚教出，曹风敢望痊。定遭才子笑，恐赚学生癫。
裁什情何厚，飞书信不专。隼猜鸿蓄缩，虎横犬迍邅。
水墨看虽久，琼瑶喜尚全。才从鱼里得，便向市头悬。
夜置堂东序，朝铺座右边。手寻韦欲绝，泪滴纸浑穿。
甘蔗销残醉，醍醐醒早眠。深藏那遽灭，同咏苦无缘。
雅羡诗能圣，终嗟药未仙。五千诚远道，四十已中年。
暗魄多相梦，衰容每自怜。卒章还恸哭，蚊蚋溢山川。
