扈从还洛呈侍从群官
唐代
李峤
四海帝王家，两都周汉室。观风昔来幸，御气今旋跸。
雷奋六合开，天行万乘出。玄冥奉时驾，白拒参戎律。
后队咽笳箫，前驱严罕毕。辉光射东井，禁令横西秩。
帐殿别阳秋，旌门临甲乙。将交洛城雨，稍远长安日。
邙巩云外来，咸秦雾中失。孟冬霜霰下，是月农功毕。
天道向归馀，皇情美阴骘。行存名岳礼，递问高年疾。
祝鸟既开罗，调人更张瑟。登原采讴诵，俯谷求才术。
邑罕悬磬贫，山无挂瓢逸。施恩浃寰宇，展义该文质。
德泽盛轩游，哀矜深禹恤。申歌地庐骇，献寿衢尊溢。
瑞色抱氤氲，寒光变萧飋.宗枝旦奭辅，侍从王刘匹。
并辑蛟龙书，同簪凤凰笔。陶甄荷吹万，颂汉归明一。
欢与道路长，顾随谈笑密。叨承廊庙选，谬齿夔龙弼。
喜构大厦成，惭非栋隆吉。
