琴操十首。猗兰操
唐代
韩愈
（孔子伤不逢时作。古琴操云：习习谷风，以阴以雨。
之子于归，远送于野。何彼苍天，不得其所。逍遥九州，
无有定处。世人暗蔽，不知贤者。年纪逝迈，一身将老）
兰之猗猗，扬扬其香。不采而佩，于兰何伤。
今天之旋，其曷为然。我行四方，以日以年。
雪霜贸贸，荠麦之茂。子如不伤，我不尔觏。
荠麦之茂，荠麦之有。君子之伤，君子之守。
