同乐天和微之深春二十首（同用家花车斜四韵）
唐代
刘禹锡
何处深春好，春深万乘家。宫门皆映柳，辇路尽穿花。
池色连天汉，城形象帝车。旌旗暖风里，猎猎向西斜。
何处深春好，春深阿母家。瑶池长不夜，珠树正开花。
桥峻通星渚，楼暄近日车。层城十二阙，相对日西斜。
何处深春好，春深执政家。恩光贪捧日，贵重不看花。
玉馔堂交印，沙堤柱碍车。多门一已闭，直道更无斜。
何处深春好，春深大镇家。前旌光照日，后骑蹙成花。
节院收衙队，球场簇看车。广筵歌舞散，书号夕阳斜。
何处深春多，春深贵戚家。枥嘶无价马，庭发有名花。
欲进宫人食，先薰命妇车。晚归长带酒，冠盖任倾斜。
何处深春好，春深恩泽家。炉添龙脑炷，绶结虎头花。
宾客珠成履，婴孩锦缚车。画堂帘幕外，来去燕飞斜。
何处深春好，春深京兆家。人眉新柳叶，马色醉桃花。
盗息无鸣鼓，朝回自走车。能令帝城外，不敢径由斜。
何处深春好，春深刺史家。夜阑犹命乐，雨甚亦寻花。
傲客多凭酒，新姬苦上车。公门吏散后，风摆戟衣斜。
何处深春好，春深羽客家。芝田绕舍色，杏树满山花。
云是淮王宅，风为列子车。古坛操简处，一径入林斜。
何处深春好，春深小隐家。芟庭留野菜，撼树去狂花。
醉酒一千日，贮书三十车。雉衣从露体，不敢有馀斜。
何处深春好，春深富室家。唯多贮金帛，不拟负莺花。
国乐呼联辔，行厨载满车。归来看理曲，灯下宝钗斜。
何处深春好，春深豪士家。多沽味浓酒，贵买色深花。
已臂鹰随马，连催妓上车。城南踏青处，村落逐原斜。
何处深春好，春深贵胄家。迎呼偏熟客，拣选最多花。
饮馔开华幄，笙歌出钿车。兴酣樽易罄，连泻酒瓶斜。
何处深春好，春深唱第家。名传一纸榜，兴管九衢花。
荐听诸侯乐，来随计吏车。杏园抛曲处，挥袖向风斜。
何处深春好，春深少妇家。能偷新禁曲，自剪入时花。
追逐同游伴，平章贵价车。从来不堕马，故遣髻鬟斜。
何处深春好，春深幼女家。双鬟梳顶髻，两面绣裙花。
妆坏频临镜，身轻不占车。秋千争次第，牵拽彩绳斜。
何处深春好，春深兰若家。当香收柏叶，养蜜近梨花。
野径宜行乐，游人尽驻车。菜园篱落短，遥见桔槔斜。
何处深春好，春深老宿家。小栏围蕙草，高架引藤花。
四字香书印，三乘壁画车。迟回听句偈，双树晚阴斜。
何处深春好，春深种莳家。分畦十字水，接树两般花。
栉比栽篱槿，咿哑转井车。可怜高处望，棋布不曾斜。
何处深春好，春深稚子家。争骑一竿竹，偷折四邻花。
笑击羊皮鼓，行牵犊颔车。中庭贪夜戏，不觉玉绳斜。
