闵荒诗
唐代
元结
炀皇嗣君位，隋德滋昏幽。日作及身祸，以为长世谋。
居常耻前王，不思天子游。意欲出明堂，便登浮海舟。
令行山川改，功与玄造侔。河淮可支合，峰gH生回沟。
封陨下泽中，作山防逸流。船舲状龙鹢，若负宫阙浮。
荒娱未央极，始到沧海头。忽见海门山，思作望海楼。
不知新都城，已为征战丘。当时有遗歌，歌曲太冤愁。
四海非天狱，何为非天囚。天囚正凶忍，为我万姓雠。
人将引天钐，人将持天锼。所欲充其心，相与绝悲忧。
自得隋人歌，每为隋君羞。欲歌当阳春，似觉天下秋。
更歌曲未终，如有怨气浮。奈何昏王心，不觉此怨尤。
遂令一夫唱，四海欣提矛。吾闻古贤君，其道常静柔。
慈惠恐不足，端和忘所求。嗟嗟有隋氏，惛惛谁与俦。
