送祁乐归河东
唐代
岑参
祁乐后来秀，挺身出河东。往年诣骊山，献赋温泉宫。
天子不召见，挥鞭遂从戎。前月还长安，囊中金已空。
有时忽乘兴，画出江上峰。床头苍梧云，帘下天台松。
忽如高堂上，飒飒生清风。五月火云屯，气烧天地红。
鸟且不敢飞，子行如转蓬。少华与首阳，隔河势争雄。
新月河上出，清光满关中。置酒灞亭别，高歌披心胸。
君到故山时，为谢五老翁。
