陪族叔刑部侍郎晔及中书贾舍人至游洞庭五首
唐代
李白
洞庭西望楚江分，水尽南天不见云。
日落长沙秋色远，不知何处吊湘君。
南湖秋水夜无烟，耐可乘流直上天。
且就洞庭赊月色，将船买酒白云边。
洛阳才子谪湘川，元礼同舟月下仙。
记得长安还欲笑，不知何处是西天。
洞庭湖西秋月辉，潇湘江北早鸿飞。
醉客满船歌白苎，不知霜露入秋衣。
帝子潇湘去不还，空馀秋草洞庭间。
淡扫明湖开玉镜，丹青画出是君山。
