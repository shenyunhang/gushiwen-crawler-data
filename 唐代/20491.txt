白虎行
唐代
李贺
火乌日暗崩腾云，秦皇虎视苍生群。烧书灭国无暇日，
铸剑佩玦惟将军。玉坛设醮思冲天，一世二世当万年。
烧丹未得不死药，拏舟海上寻神仙。鲸鱼张鬣海波沸，
耕人半作征人鬼。雄豪气猛如焰烟，无人为决天河水。
谁最苦兮谁最苦，报人义士深相许。渐离击筑荆卿歌，
荆卿把酒燕丹语。剑如霜兮胆如铁，出燕城兮望秦月。
天授秦封祚未移，衮龙衣点荆卿血。朱旗卓地白虎死，
汉皇知是真天子。
