酬梦得以予五月长斋延僧徒绝宾友见戏十韵
唐代
白居易
宾客懒逢迎，翛然池馆清。檐闲空燕语，林静未蝉鸣。
荤血还休食，杯觞亦罢倾。三春多放逸，五月暂修行。
香印朝烟细，纱灯夕焰明。交游诸长老，师事古先生。
禅后心弥寂，斋来体更轻。不唯忘肉味，兼拟灭风情。
蒙以声闻待，难将戏论争。虚空若有佛，灵运恐先成。
