种兰
唐代
陈陶
种兰幽谷底，四远闻馨香。春风长养深，枝叶趁人长。
智水润其根，仁锄护其芳。蒿藜不生地，恶鸟弓已藏。
椒桂夹四隅，茅茨居中央。左邻桃花坞，右接莲子塘。
一月薰手足，两月薰衣裳。三月薰肌骨，四月薰心肠。
幽人饥如何，采兰充餱粮。幽人渴如何，酝兰为酒浆。
地无青苗租，白日如散王。不尝仙人药，端坐红霞房。
日夕望美人，佩花正煌煌。美人久不来，佩花徒生光。
刈获及葳蕤，无令见雪霜。清芬信神鬼，一叶岂可忘。
举头愧青天，鼓腹咏时康。下有贤公卿，上有圣明王。
无阶答风雨，愿献兰一筐。
