塞下曲五首
唐代
张仲素
三戍渔阳再渡辽，騂弓在臂剑横腰。
匈奴似若知名姓，休傍阴山更射雕。
猎马千行雁几双，燕然山下碧油幢。
传声漠北单于破，火照旌旗夜受降。
朔雪飘飘开雁门，平沙历乱卷蓬根。
功名耻计擒生数，直斩楼兰报国恩。
陇水潺湲陇树秋，征人到此泪双流。
乡关万里无因见，西戍河源早晚休。
阴碛茫茫塞草肥，桔槔烽上暮云飞。
交河北望天连海，苏武曾将汉节归。
