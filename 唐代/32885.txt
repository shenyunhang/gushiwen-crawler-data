重归宜春偶成十六韵寄朝中知己
唐代
袁皓
水香甘似醴，知是入袁溪。黄竹成丛密，青萝夹岸低。
暖流鸂鶒戏，深树鹧鸪啼。黄犬惊迎客，青牛困卧泥。
有村皆绩纺，无地不耕犁。乡曲多耆旧，逢迎尽杖藜。
殷勤倾白酒，相劝有黄鸡。归老官知忝，还乡路不迷。
直言干忌讳，权路耻依栖。拙学趋时态，闲思与牧齐。
稻粮饶燕雀，江海溢凫鹥.昔共逢离乱，今来息鼓鼙。
恩仁沾品物，教化及雕题。上贡贞元禄，曾叨宠记批。
何须归紫禁，便是到丹梯。珍重长安道，从今息马嘶。
