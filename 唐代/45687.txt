五言
唐代
吕岩
悟了长生理，秋莲处处开。金童登锦帐，玉女下香阶。
虎啸天魂住，龙吟地魄来。有人明此道，立使返婴孩。
姹女住南方，身边产太阳。蟾宫烹玉液，坎户炼琼浆。
过去神仙饵，今来到我尝。一杯延万纪，物外任翱翔。
顿悟黄芽理，阴阳禀自然。乾坤炉里炼，日月鼎中煎。
木产长生汞，金烹续命铅。世人明此道，立便返童颜。
宇宙产黄芽，经炉煅作砂。阴阳烹五彩，水火炼三花。
鼎内龙降虎，壶中龟遣蛇。功成归物外，自在乐烟霞。
要觅长生路，除非认本元。都来一味药，刚道数千般。
丹鼎烹成汞，炉中炼就铅。依时服一粒，白日上冲天。
姹女住瑶台，仙花满地开。金苗从此出，玉蕊自天来。
凤舞长生曲，鸾歌续命杯。有人明此道，海变已千回。
古往诸仙子，根元占甲庚。水中闻虎啸，火里见龙行。
进退穷三候，相吞用八纮。冲天功行满，寒暑不能争。
我悟长生理，太阳伏太阴。离宫生白玉，坎户产黄金。
要主君臣义，须存子母心。九重神室内，虎啸与龙吟。
灵丹产太虚，九转入重炉。浴就红莲颗，烧成白玉珠。
水中铅一两，火内汞三铢。吃了瑶台宝，升天任海枯。
姹女住离宫，身边产雌雄。炉中七返毕，鼎内九还终。
悟了鱼投水，迷因鸟在笼。耄年服一粒，立地变冲童。
盗得乾坤祖，阴阳是本宗。天魂生白虎，地魄产青龙。
运宝泥丸在，搬精入上宫。有人明此法，万载貌如童。
要觅金丹理，根元不易逢。三才七返足，四象九还终。
浴就微微白，烧成渐渐红。一丸延万纪，物外去冲冲。
个个觅长生，根元不易寻。要贪天上宝，须去世间琛。
炼就水中火，烧成阳内阴。祖师亲有语，一味水中金。
万物皆生土，如人得本元。青龙精是汞，白虎水为铅。
悟者子投母，迷应地是天。将来物外客，个个补丹田。
二十四神清，三千功行成。寒云连地转，圣日满天明。
玉子偏宜种，金田岂在耕。此中真妙理，谁道不长生。
妙妙妙中妙，玄玄玄更玄。动言俱演道，语默尽神仙。
在掌如珠异，当空似月圆。他时功满后，直入大罗天。
