琵琶行
唐代
牛殳
何人劚得一片木，三尺春冰五音足。
一弹决破真珠囊，迸落金盘声断续。
飘飘飖飖寒丁丁，虫豸出蛰神鬼惊。
秋鸿叫侣代云黑，猩猩夜啼蛮月明。
潏潏汩汩声不定，胡雏学汉语未正。
若似长安月蚀时，满城敲鼓声噒噒。
青山飞起不压物，野水流来欲湿人。
伤心忆得陈后主，春殿半酣细腰舞。
黄莺百舌正相呼，玉树后庭花带雨。
二妃哭处山重重，二妃没后云溶溶。
夜深霜露锁空庙，零落一丛斑竹风。
金谷园中草初绿，石崇一弄思归曲。
当时二十四友人，手把金杯听不足。
又似贾客蜀道间，千铎万磬鸣空山。
未若此调呦呦兮啁啁，嘈嘈兮啾啾。
引之于山，兽不能走。吹之于水，鱼不能游。
方知此艺不可有，人间万事凭双手。
若何为我再三弹，送却花前一尊酒。
