慈恩寺怀旧
唐代
李端
去者不可忆，旧游相见时。凌霄徒更发，非是看花期。
倚玉交文友，登龙年月久。东阁许联床，西郊亦携手。
彼苍何暧昧，薄劣翻居后。重入远师溪，谁尝陶令酒。
伊昔会禅宫，容辉在眼中。篮舆来问道，玉柄解谈空。
孔席亡颜子，僧堂失谢公。遗文一书壁，新竹再移丛。
始聚终成散，朝欢暮不同。春霞方照日，夜烛忽迎风。
蚁斗声犹在，鸮灾道已穷。问天应默默，归宅太匆匆。
凄其履还路，莽苍云林暮。九陌似无人，五陵空有雾。
缅怀山阳笛，永恨平原赋。错莫过门栏，分明识行路。
上智本全真，郄公况重臣。唯应抚灵运，暂是忆嘉宾。
存信松犹小，缄哀草尚新。鲤庭埋玉树，那忍见门人。
