和李公七夕
唐代
任希古
落日照高牖，凉风起庭树。悠悠天宇平，昭昭月华度。
开轩卷绡幕，延首晞云路。层汉有灵妃，仙居无与晤。
履化悲流易，临川怨迟暮。昔从九春徂，方此三秋遇。
瑶驾越星河，羽盖凝珠露。便妍耀井色，窈窕凌波步。
始阅故人新，俄见新人故。掩泪收机石，衔啼襞纨素。
惆怅何伤已，裴回劳永慕。无由西北归，空自东南顾。
