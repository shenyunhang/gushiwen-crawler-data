昔游
唐代
杜甫
昔者与高李，晚登单父台。寒芜际碣石，万里风云来。
桑柘叶如雨，飞藿去裴回。清霜大泽冻，禽兽有馀哀。
是时仓廪实，洞达寰区开。猛士思灭胡，将帅望三台。
君王无所惜，驾驭英雄材。幽燕盛用武，供给亦劳哉。
吴门转粟帛，泛海陵蓬莱。肉食三十万，猎射起黄埃。
隔河忆长眺，青岁已摧颓。不及少年日，无复故人杯。
赋诗独流涕，乱世想贤才。有能市骏骨，莫恨少龙媒。
商山议得失，蜀主脱嫌猜。吕尚封国邑，傅说已盐梅。
景晏楚山深，水鹤去低回。庞公任本性，携子卧苍苔。
