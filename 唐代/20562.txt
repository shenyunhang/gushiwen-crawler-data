茅舍
唐代
元稹
楚俗不理居，居人尽茅舍。茅苫竹梁栋，茅疏竹仍罅。
边缘堤岸斜，诘屈檐楹亚。篱落不蔽肩，街衢不容驾。
南风五月盛，时雨不来下。竹蠹茅亦干，迎风自焚灺。
防虞集邻里，巡警劳昼夜。遗烬一星然，连延祸相嫁。
号呼怜谷帛，奔走伐桑柘。旧架已新焚，新茅又初架。
前日洪州牧，念此常嗟讶。牧民未及久，郡邑纷如化。
峻邸俨相望，飞甍远相跨。旗亭红粉泥，佛庙青鸳瓦。
斯事才未终，斯人久云谢。有客自洪来，洪民至今藉。
惜其心太亟，作役无容暇。台观亦已多，工徒稍冤咤。
我欲他郡长，三时务耕稼。农收次邑居，先室后台榭。
启闭既及期，公私亦相借。度材无强略，庀役有定价。
不使及僭差，粗得御寒夏。火至殊陈郑，人安极嵩华。
谁能继此名，名流袭兰麝。五袴有前闻，斯言我非诈。
