送惠师（愈在连州与释景常、元惠游。惠师即元惠也）
唐代
韩愈
惠师浮屠者，乃是不羁人。十五爱山水，超然谢朋亲。
脱冠剪头发，飞步遗踪尘。发迹入四明，梯空上秋旻.
遂登天台望，众壑皆嶙峋。夜宿最高顶，举头看星辰。
光芒相照烛，南北争罗陈。兹地绝翔走，自然严且神。
微风吹木石，澎湃闻韶钧。夜半起下视，溟波衔日轮。
鱼龙惊踊跃，叫啸成悲辛。怪气或紫赤，敲磨共轮囷。
金鸦既腾翥，六合俄清新。常闻禹穴奇，东去窥瓯闽。
越俗不好古，流传失其真。幽踪邈难得，圣路嗟长堙。
回临浙江涛，屹起高峨岷。壮志死不息，千年如隔晨。
是非竟何有，弃去非吾伦。凌江诣庐岳，浩荡极游巡。
崔崒没云表，陂陀浸湖沦。是时雨初霁，悬瀑垂天绅。
前年往罗浮，步戛南海漘.大哉阳德盛，荣茂恒留春。
鹏鶱堕长翮，鲸戏侧修鳞。自来连州寺，曾未造城闉。
日携青云客，探胜穷崖滨。太守邀不去，群官请徒频。
囊无一金资，翻谓富者贫。昨日忽不见，我令访其邻。
奔波自追及，把手问所因。顾我却兴叹，君宁异于民。
离合自古然，辞别安足珍。吾闻九疑好，夙志今欲伸。
斑竹啼舜妇，清湘沈楚臣。衡山与洞庭，此固道所循。
寻崧方抵洛，历华遂之秦。浮游靡定处，偶往即通津。
吾言子当去，子道非吾遵。江鱼不池活，野鸟难笼驯。
吾非西方教，怜子狂且醇。吾嫉惰游者，怜子愚且谆。
去矣各异趣，何为浪沾巾。
