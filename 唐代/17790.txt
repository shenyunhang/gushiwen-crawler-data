答柳柳州食虾蟆
唐代
韩愈
虾蟆虽水居，水特变形貌。强号为蛙哈，于实无所校。
虽然两股长，其奈脊皴皰。跳踯虽云高，意不离泞淖。
鸣声相呼和，无理只取闹。周公所不堪，洒灰垂典教。
我弃愁海滨，恒愿眠不觉。叵堪朋类多，沸耳作惊爆。
端能败笙磬，仍工乱学校。虽蒙勾践礼，竟不闻报效。
大战元鼎年，孰强孰败桡。居然当鼎味，岂不辱钓罩。
余初不下喉，近亦能稍稍。常惧染蛮夷，失平生好乐。
而君复何为，甘食比豢豹。猎较务同俗，全身斯为孝。
哀哉思虑深，未见许回棹。
