早春游樊川野居却寄李端校书兼呈…司空曙主簿耿湋拾遗
唐代
卢纶
白水遍沟塍，青山对杜陵。晴明人望鹤，旷野鹿随僧。
古柳连巢折，荒堤带草崩。阴桥全覆雪，瀑溜半垂冰。
斗鼠摇松影，游龟落石层。韶光偏不待，衰败巧相仍。
桂树曾争折，龙门几共登。琴师阮校尉，诗和柳吴兴。
舐笔求书扇，张屏看画蝇。卜邻空遂约，问卦独无征。
投足经危路，收才遇直绳。守农穷自固，行乐病何能。
掩帙蓬蒿晚，临川景气澄。飒然成一叟，谁更慕鶱腾。
