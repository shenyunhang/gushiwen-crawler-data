江寺春残寄幕中知己二首
唐代
齐己
谁遣西来负岳云，自由归去竟何因。山龛薜荔应残雪，
江寺玫瑰又度春。早岁便师无学士，临年却作有为人。
何妨夜醮时相忆，伴醉佯狂笑老身。
社莲惭与幕莲同，岳寺萧条俭府雄。冷淡独开香火里，
殷妍行列绮罗中。秋加玉露何伤白，夜醉金缸不那红。
闲忆遗民此心地，一般无染喻真空。
