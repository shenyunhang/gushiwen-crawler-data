文宗皇帝挽词三首
唐代
姚合
垂拱开成化，愔愔雅乐全。千官方就日，四海忽无天。
尧舜非传子，殷周但卜年。圣功青史外，刊石在陵前。
代以无为理，车书万国同。继兄还付弟，授圣悉推公。
云雾疑无日，笳箫别起风。金茎难复见，寒露落空中。
龙归攀不得，髯在侍臣边。彻奠新阡起，登山吉从全。
关河佳气散，夷夏哭声连。寂寞玄宫闭，朝昏千万年。
