酬司门卢四兄云夫院长望秋作
唐代
韩愈
长安雨洗新秋出，极目寒镜开尘函。终南晓望蹋龙尾，
倚天更觉青巉巉.自知短浅无所补，从事久此穿朝衫。
归来得便即游览，暂似壮马脱重衔。曲江荷花盖十里，
江湖生目思莫缄。乐游下瞩无远近，绿槐萍合不可芟。
白首寓居谁借问，平地寸步扃云岩。云夫吾兄有狂气，
嗜好与俗殊酸咸。日来省我不肯去，论诗说赋相喃喃。
望秋一章已惊绝，犹言低抑避谤谗。若使乘酣骋雄怪，
造化何以当镌劖。嗟我小生值强伴，怯胆变勇神明鉴。
驰坑跨谷终未悔，为利而止真贪馋。高揖群公谢名誉，
远追甫白感至諴.楼头完月不共宿，其奈就缺行攕攕.
