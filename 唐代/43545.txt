兵后馀不亭重送卢孟明游江西
唐代
皎然
携手曾此分，怳如隔胡越。伦侯古封邑，荣盛风雨歇。
饥鼯号空亭，野草生故辙。如何此路岐，更作千年别。
冯轼望远道，春山无断绝。朝行入郢树，夜泊依楚月。
佳士持操高，扬才日昭晰。离言何所赠，盈满有亏缺。
时节伤蟪蛄，芳菲忌鶗鴂.予思鹿门隐，心迹贵冥灭。
颓颜反芝朮，昔貌成冰雪。岁晏期尔来，销声坐岩穴。
