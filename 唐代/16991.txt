酬李二十二兄主簿马迹山见寄
唐代
权德舆
杳杳尘外想，悠悠区中缘。如何战未胜，曾是教所牵。
远郊有灵峰，夙昔栖真仙。鸾声去已久，马迹空依然。
丹崖转初旭，碧落凝秋烟。松风共萧飒，萝月想婵娟。
内兄蕴遐心，嘉遁性所便。不能栖枳棘，且复探云泉。
中有冥寂人，闲读逍遥篇。联袂共支策，抠衣尝绝编。
徐行石上苔，静韵风中弦。烟霞湿儒服，日月生寥天。
新诗来起予，璀璨六义全。能尽含写意，转令山水鲜。
若闻笙鹤声，宛在耳目前。登攀阻心赏，愁绝空怀贤。
出处岂异途，心冥即真筌。暂从西府檄，终卧东菑田。
不嫌予步蹇，但恐君行膻。如能固旷怀，谷口期穷年。
