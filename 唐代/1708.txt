杂曲歌辞。结客少年场行
唐代
虞世南
韩魏多奇节，倜傥遗名利。共矜然诺心，各负纵横志。
结友一言重，相思千里至。绿沈明月弦，金络浮云辔。
吹箫入吴市，击筑游燕肆。寻源博望侯，结客远相求。
少年重一顾，长驱背陇头。焰焰霜戈动，耿耿剑虹浮。
天山冬夏雪，交河南北流。云起龙沙暗，木落雁行秋。
轻生殉知己，非是为身谋。
