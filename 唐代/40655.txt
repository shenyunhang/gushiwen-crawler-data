塞下三首
唐代
沈彬
塞叶声悲秋欲霜，寒山数点下牛羊。映霞旅雁随疏雨，
向碛行人带夕阳。边骑不来沙路失，国恩深后海城荒。
胡儿向化新成长，犹自千回问汉王。
贵主和亲杀气沉，燕山闲猎鼓鼙音。旗分雪草偷边马，
箭入寒云落塞禽。陇月尽牵乡思动，战衣谁寄泪痕深。
金钗谩作封侯别，劈破佳人万里心。
月冷榆关过雁行，将军寒笛老思乡。贰师骨恨千夫壮，
李广魂飞一剑长。戍角就沙催落日，阴云分碛护飞霜。
谁知汉武轻中国，闲夺天山草木荒。
