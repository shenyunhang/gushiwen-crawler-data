春日离长安客中言怀（一作春霁早行）
唐代
骆宾王
年华开早律，霁色荡芳晨。城阙千门晓，山河四望春。
御沟通太液，戚里对平津。宝瑟调中妇，金罍引上宾。
剧谈推曼倩，惊坐揖陈遵。意气一言合，风期万里亲。
自惟安直道，守拙忌因人。谈器非先木，图荣异后薪。
揶揄惭路鬼，憔悴切波臣。玄草终疲汉，乌裘几滞秦。
生涯无岁月，岐路有风尘。还嗟太行道，处处白头新。
