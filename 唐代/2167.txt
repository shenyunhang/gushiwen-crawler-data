和洗掾登城南坂望京邑
唐代
袁朗
二华连陌塞，九陇统金方。奥区称富贵，重险擅雄强。
龙飞灞水上，凤集岐山阳。神皋多瑞迹，列代有兴王。
我后膺灵命，爰求宅兹土。宸居法太微，建国资天府。
玄风叶黎庶，德泽浸区宇。醒醉各相扶，讴歌从圣主。
南登少陵岸，还望帝城中。帝城何郁郁，佳气乃葱葱。
金凤凌绮观，璇题敞兰宫。复道东西合，交衢南北通。
万国朝前殿，群公议宣室。鸣佩含早风，华蝉曜朝日。
柏梁宴初罢，千钟欢未毕。端拱肃岩廊，思贤听琴瑟。
逶迤万雉列，隐轸千闾布。飞甍夹御沟，曲台临上路。
处处歌钟鸣，喧阗车马度。日落长楸间，含情两相顾。
是月冬之季，阴寒昼不开。惊风四面集，飞雪千里回。
狐白登廊庙，牛衣出草莱。讵知韩长孺，无复重然灰。
