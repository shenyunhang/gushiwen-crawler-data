喜达行在所三首（原注：自京窜至凤翔）
唐代
杜甫
西忆岐阳信，无人遂却回。眼穿当落日，心死著寒灰。
雾树行相引，莲峰望忽开。所亲惊老瘦，辛苦贼中来。
愁思胡笳夕，凄凉汉苑春。生还今日事，间道暂时人。
司隶章初睹，南阳气已新。喜心翻倒极，呜咽泪沾巾。
死去凭谁报，归来始自怜。犹瞻太白雪，喜遇武功天。
影静千官里，心苏七校前。今朝汉社稷，新数中兴年。
