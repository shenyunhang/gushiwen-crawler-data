奉酬淮南中书相公见寄
唐代
武元衡
扬州隋故都，竹使汉名儒。翊圣恩华异，持衡节制殊。
朝廷连受脤，台座接訏谟。金玉裁王度，丹书奉帝俞。
九重辞象魏，千里握兵符。铁马秋临塞，虹旌夜渡泸。
江长梅笛怨，天远桂轮孤。浩叹烟霜晓，芳期兰蕙芜。
雅言书一札，宾海雁东隅。岁月奔波尽，音徽雾雨濡。
蜀江分井络，锦浪入淮湖。独抱相思恨，关山不可逾。
