渔歌子
唐代
李珣
楚山青，湘水渌，春风澹荡看不足。草芊芊，花簇簇，
渔艇棹歌相续¤
信浮沉，无管束，钓回乘月归湾曲。酒盈尊，云满屋，
不见人间荣辱。
荻花秋，潇湘夜，橘洲佳景如屏画。碧烟中，明月下，
小艇垂纶初罢¤
水为乡，蓬作舍，鱼羹稻饭常餐也。酒盈杯，书满架，
名利不将心挂。
柳垂丝，花满树，莺啼楚岸春天暮。棹轻舟，出深浦，
缓唱渔郎归去¤
罢垂纶，还酌醑，孤村遥指云遮处。下长汀，临深渡，
惊起一行沙鹭。
九疑山，三湘水，芦花时节秋风起。水云间，山月里，
棹月穿云游戏¤
鼓清琴，倾渌蚁，扁舟自得逍遥志。任东西，无定止，
不议人间醒醉。
