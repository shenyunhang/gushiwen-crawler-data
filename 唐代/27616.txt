润州二首
唐代
杜牧
句吴亭东千里秋，放歌曾作昔年游。青苔寺里无马迹，
绿水桥边多酒楼。大抵南朝皆旷达，可怜东晋最风流。
月明更想桓伊在，一笛闻吹出塞愁。
谢脁诗中佳丽地，夫差传里水犀军。城高铁瓮横强弩，
柳暗朱楼多梦云。画角爱飘江北去，钓歌长向月中闻。
扬州尘土试回首，不惜千金借与君。
