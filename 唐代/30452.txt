题九华山
唐代
谭铢
忆闻九华山，尚在童稚年。浮沉任名路，窥仰会无缘。
罢职池阳时，复遭迎送牵。因兹契诚愿，瞩望枕席前。
况值春正浓，气色无不全。或如碧玉静，或似青霭鲜。
或接白云堆，或映红霞天。呈姿既不一，变态何啻千。
巍峨本无动，崇峻性岂偏。外景自隐隐，潜虚固幽玄。
我来暗凝情，务道志更坚。色与山异性，性并山亦然。
境变山不动，性存形自迁。自迁不阻俗，自定不失贤。
浮华与朱紫，安可迷心田。
