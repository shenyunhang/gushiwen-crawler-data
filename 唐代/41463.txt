柳枝辞九首
唐代
成彦雄
轻笼小径近谁家，玉马追风翠影斜。
爱把长条恼公子，惹他头上海棠花。
鹅黄剪出小花钿，缀上芳枝色转鲜。
饮散无人收拾得，月明阶下伴秋千。
东君爱惜与先春，草泽无人处也新。
委嘱露华并细雨，莫教迟日惹风尘。
句践初迎西子年，琉璃为帚扫溪烟。
至今不改当时色，留与王孙系酒船。
绿杨移傍小亭栽，便拥秾烟拨不开。
谁把金刀为删掠，放教明月入窗来。
远接关河高接云，雨馀洗出半天津。
牡丹不用相轻薄，自有清阴覆得人。
掩映莺花媚有馀，风流才调比应无。
朝朝奉御临池上，不羡青松拜大夫。
王孙宴罢曲江池，折取春光伴醉归。
怪得美人争斗乞，要他秾翠染罗衣。
残照林梢袅数枝，能招醉客上金堤。
马娇如练缨如火，瑟瑟阴中步步嘶。
