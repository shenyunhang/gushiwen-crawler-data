曲江感秋二首
唐代
白居易
元和二年秋，我年三十七。长庆二年秋，我年五十一。
中间十四年，六年居谴黜。穷通与荣悴，委运随外物。
遂师庐山远，重吊湘江屈。夜听竹枝愁，秋看滟堆没。
近辞巴郡印，又秉纶闱笔。晚遇何足言，白发映朱绂。
销沉昔意气，改换旧容质。独有曲江秋，风烟如往日。
疏芜南岸草，萧飒西风树。秋到未几时，蝉声又无数。
莎平绿茸合，莲落青房露。今日临望时，往年感秋处。
池中水依旧，城上山如故。独我鬓间毛，昔黑今垂素。
荣名与壮齿，相避如朝暮。时命始欲来，年颜已先去。
当春不欢乐，临老徒惊误。故作咏怀诗，题于曲江路。
