早发大庾岭
唐代
宋之问
晨跻大庾险，驿鞍驰复息。雾露昼未开，浩途不可测。
嵥起华夷界，信为造化力。歇鞍问徒旅，乡关在西北。
出门怨别家，登岭恨辞国。自惟勖忠孝，斯罪懵所得。
皇明颇照洗，廷议日纷惑。兄弟远沦居，妻子成异域。
羽翮伤已毁，童幼怜未识。踌蹰恋北顾，亭午晞霁色。
春暖阴梅花，瘴回阳鸟翼。含沙缘涧聚，吻草依林植。
适蛮悲疾首，怀巩泪沾臆。感谢鹓鹭朝，勤修魑魅职。
生还倘非远，誓拟酬恩德。
