题缑山王子晋庙
唐代
郑畋
有昔灵王子，吹笙溯泬。六宫攀不住，三岛去相招。
亡国原陵古，宾天岁月遥。无蹊窥海曲，有庙访山椒。
石帐龙蛇拱，云栊彩翠销。露坛装琬琰，真像写松乔。
珠馆青童宴，琳宫阿母朝。气舆仙女侍，天马吏兵调。
湘妓红丝瑟，秦郎白管箫。西城要绰约，南岳命娇娆。
句曲觞金洞，天台啸石桥。晚花珠弄蕊，春茹玉生苗。
二景神光秘，三元宝箓饶。雾垂鸦翅发，冰束虎章腰。
鹤驭争衔箭，龙妃合献绡。衣从星渚浣，丹就日宫烧。
物外花尝满，人间叶自凋。望台悲汉戾，阅水笑梁昭。
古殿香残灺，荒阶柳长条。几曾期七日，无复降重霄。
嵩岭连天汉，伊澜入海潮。何由得真诀，使我佩环飘。
