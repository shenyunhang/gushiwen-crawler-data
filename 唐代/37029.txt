即目二首
唐代
韩偓
万古离怀憎物色，几生愁绪溺风光。废城沃土肥春草，
野渡空船荡夕阳。倚道向人多脉脉，为情因酒易伥伥。
宦途弃掷须甘分，回避红尘是所长。
动非求进静非禅，咋舌吞声过十年。溪涨浪花如积石，
雨晴云叶似连钱。干戈岁久谙戎事，枕簟秋凉减夜眠。
攻苦惯来无不可，寸心如水但澄鲜。
