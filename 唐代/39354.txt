依韵赠南安方处士五首
唐代
徐夤
七贵五侯生肯退，利尘名网死当抛。
黔娄寂寞严陵卧，借问何人与结交。
休把羸蹄蹋霜雪，书成何处献君王。
嵩山好与浮丘约，三十六峰云外乡。
百万僧中不为僧，比君知道仅谁能。
无家寄泊南安县，六月门前也似冰。
两鬓当春却似秋，僻居夸近野僧楼。
落花明月皆临水，明月不流花自流。
晋楚忙忙起战尘，龚黄门外有高人。
一畦云薤三株竹，席上先生未是贫。
