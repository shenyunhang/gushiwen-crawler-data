息舟荆溪，入阳羡南山，游善权寺，呈李功曹巨
唐代
羊士谔
结缆兰香渚，柴车上连冈。晏温值初霁，去绕山河长。
献岁冰雪尽，细泉生路傍。行披烟杉入，激涧横石梁。
层阁表精庐，飞甍切云翔。冲襟得高步，清眺极远方。
潭嶂积佳气，荑英多早芳。具观泽国秀，重使春心伤。
念遵烦促途，荣利骛隙光。勉君脱冠意，共匿无何乡。
