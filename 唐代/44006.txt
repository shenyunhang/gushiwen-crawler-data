大蜀高祖潜龙日献陈情偈颂
唐代
贯休
有叟有叟，居岳之室。忽振金汤，下彼巉崒。闻蜀风景，
地宁得一。富人侯王，旦奭摩诘。龙角日角，紫气盘屈。
揭日月行，符汤禹出。天步孔艰，横流犯跸。穆穆蜀俗，
整整师律。髯发垂雪，忠贞贯日。四人苏活，万里丰谧。
无雨不膏，有露皆滴。有叟有叟，无实行实。一瓶一衲，
既朴且质。幸蒙顾盼，词暖恩郁。轩镜光中，愿如善吉。
