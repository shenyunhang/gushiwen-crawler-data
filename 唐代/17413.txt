奉酬窦郎中早入省苦寒见寄
唐代
杨巨源
玄冥怒含风，群物戒严节。空山顽石破，幽涧层冰裂。
题诗金华彦，接武丹霄烈。旷怀玉京云，孤唱粉垣雪。
穷阴总凝沍，正气直肃杀。天狼看坠地，霜兔敢拒穴。
悠然蓬蒿士，亦得奉朝谒。羸骖苦迟迟，单仆怨切切。
端闱仙阶邃，广陌冻桥滑。旭日鸳鹭行，瑞烟芙蓉阙。
司寒申郑重，成岁在凛冽。谢监逢酒时，袁生闭门月。
渐思霜霰减，欲报阳和发。谁家挟纩心，何地当垆热。
惨舒能一改，恭听远者说。
