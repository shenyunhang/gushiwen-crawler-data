缓歌行
唐代
李颀
小来托身攀贵游，倾财破产无所忧。暮拟经过石渠署，
朝将出入铜龙楼。结交杜陵轻薄子，谓言可生复可死。
一沉一浮会有时，弃我翻然如脱屣。男儿立身须自强，
十年闭户颍水阳。业就功成见明主，击钟鼎食坐华堂。
二八蛾眉梳堕马，美酒清歌曲房下。文昌宫中赐锦衣，
长安陌上退朝归。五陵宾从莫敢视，三省官僚揖者稀。
早知今日读书是，悔作从前任侠非。
