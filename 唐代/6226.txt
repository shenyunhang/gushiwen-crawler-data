贻袁三拾遗谪作
唐代
储光羲
倾盖洛之滨，依然心事亲。龙门何以峻，曾是好词人。
珥笔朝文陛，含章讽紫宸。帝城多壮观，被服长如春。
天子俭为德，而能清约身。公卿尽虚位，天下自趣尘。
如君物望美，令德声何已。高帝黜儒生，文皇谪才子。
朝廷非不盛，谴谪良难恃。路出大江阴，川行碧峰里。
斯言徒自玷，白玉岂为滓。希声尽众人，深识唯知己。
知己怨生离，悠悠天一涯。寸心因梦断，孤愤为年移。
花满芙蓉阙，春深朝夕池。空令千万里，长望白云垂。
