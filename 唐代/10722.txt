奉酬薛十二丈判官见赠
唐代
杜甫
忽忽峡中睡，悲风方一醒。西来有好鸟，为我下青冥。
羽毛净白雪，惨澹飞云汀。既蒙主人顾，举翮唳孤亭。
持以比佳士，及此慰扬舲.清文动哀玉，见道发新硎。
欲学鸱夷子，待勒燕山铭。谁重断蛇剑，致君君未听。
志在麒麟阁，无心云母屏。卓氏近新寡，豪家朱门扃。
相如才调逸，银汉会双星。客来洗粉黛，日暮拾流萤。
不是无膏火，劝郎勤六经。老夫自汲涧，野水日泠泠。
我叹黑头白，君看银印青。卧病识山鬼，为农知地形。
谁矜坐锦帐，苦厌食鱼腥。东西两岸坼，横水注沧溟。
碧色忽惆怅，风雷搜百灵。空中右白虎，赤节引娉婷。
自云帝里女，噀雨凤凰翎。襄王薄行迹，莫学冷如丁，
千秋一拭泪，梦觉有微馨。人生相感动，金石两青荧。
丈人但安坐，休辨渭与泾。龙蛇尚格斗，洒血暗郊坰.
吾闻聪明主，治国用轻刑。销兵铸农器，今古岁方宁。
文王日俭德，俊乂始盈庭。荣华贵少壮，岂食楚江萍。
