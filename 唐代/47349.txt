河传
唐代
孙光宪
太平天子，等闲游戏，疏河千里。柳如丝，偎倚。
绿波春水，长淮风不起¤
如花殿脚三千女，争云雨，何处留人住？锦帆风，
烟际红，烧空，魂迷大业中。
柳拖金缕，著烟笼雾，濛濛落絮。凤凰舟上楚女，
妙舞，雷喧波上鼓¤
龙争虎战分中土。人无主，桃叶江南渡。襞花笺，
艳思牵，成篇，宫娥相与传。
花落，烟薄。谢家池阁，寂寞春深。翠蛾轻敛意沈吟，
沾襟，无人知此心¤
玉炉香断霜灰冷，帘铺影，梁燕归红杏。晚来天，
空悄然。孤眠，枕檀云髻偏。
风飐，波敛。团荷闪闪，珠倾露点。木兰舟上，
何处吴娃越艳？藕花红照脸¤
大堤狂杀襄阳客。烟波隔，渺渺湖光白。身已归，
心不归。斜晖，远汀鸂鶒飞。
