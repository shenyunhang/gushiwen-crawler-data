赠邻家老将
唐代
杨巨源
白首羽林郎，丁年戍朔方。阴天瞻碛落，秋日渡辽阳。
大漠寒山黑，孤城夜月黄。十年依蓐食，万里带金疮。
拂雪陈师祭，冲风立教场。箭飞琼羽合，旗动火云张。
虎翼分营势，鱼鳞拥阵行。誓心清塞色，斗血杂沙光。
战地晴辉薄，军门晓气长。寇深争暗袭，关迥勒春防。
身贱竟何诉，天高徒自伤。功成封宠将，力尽到贫乡。
雀老方悲海，鹰衰却念霜。空馀孤剑在，开匣一沾裳。
