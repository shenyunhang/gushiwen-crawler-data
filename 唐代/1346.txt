相和歌辞。从军行
唐代
皎然
候骑出纷纷，元戎霍冠军。汉鞞秋聒地，羌火昼烧云。
万里戍城合，三边羽檄分。乌孙驱未尽，肯顾辽阳勋。
汉旆拂丹霄，汉军新破辽。红尘驱卤簿，白羽拥嫖姚。
战苦军犹乐，功高将不骄。至今丁令塞，朔吹空萧萧。
百万逐呼韩，频年不解鞍。兵屯绝漠暗，马饮浊河干。
破虏功未录，劳师力已殚。须防肘腋下，飞祸出无端。
飞将下天来，奇谋阃外裁。水心龙剑动，地肺雁山开。
望气燕师锐，当锋虏阵摧。从今射雕骑，不敢过云堆。
黄纸君王诏，青泥校尉书。誓师张虎落，选将擐犀渠。
雾暗津浦失，天寒塞柳疏。横行十万骑，欲扫虏尘馀。
