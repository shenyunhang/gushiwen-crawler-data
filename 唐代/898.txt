郊庙歌辞。享太庙乐章。凯安四章
唐代
佚名
瑟彼瑶爵，亚惟上公。室如屏气，门不容躬。
礼殷其本，乐执其中。圣皇永慕，天地幽通。
礼匝三献，乐遍九成。降循轩陛，仰欷皇情。
福与仁合，德因孝明。百年神畏，四海风行。
总总干戚，填填鼓钟。奋扬争气，坐作为容。
离若鸷鸟，合如战龙。万方观德，肃肃雍雍。
烈祖顺三灵，文宗威四海。黄钺诛群盗，朱旗扫多罪。
戢兵天下安，约法人心改。大哉干羽意，长见风云在。
