燕台四首。春
唐代
李商隐
风光冉冉东西陌，几日娇魂寻不得。蜜房羽客类芳心，
冶叶倡条遍相识。暖蔼辉迟桃树西，高鬟立共桃鬟齐。
雄龙雌凤杳何许，絮乱丝繁天亦迷。醉起微阳若初曙，
映帘梦断闻残语。愁将铁网罥珊瑚，海阔天翻迷处所。
衣带无情有宽窄，春烟自碧秋霜白。研丹擘石天不知，
愿得天牢锁冤魄。夹罗委箧单绡起，香肌冷衬琤琤珮。
今日东风自不胜，化作幽光入西海。
