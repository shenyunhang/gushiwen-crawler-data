上皇西巡南京歌十首
唐代
李白
胡尘轻拂建章台，圣主西巡蜀道来。
剑壁门高五千尺，石为楼阁九天开。
九天开出一成都，万户千门入画图。
草树云山如锦绣，秦川得及此间无。
华阳春树号新丰，行入新都若旧宫。
柳色未饶秦地绿，花光不减上阳红。
谁道君王行路难，六龙西幸万人欢。
地转锦江成渭水，天回玉垒作长安。
万国同风共一时，锦江何谢曲江池。
石镜更明天上月，后宫亲得照蛾眉。
濯锦清江万里流，云帆龙舸下扬州。
北地虽夸上林苑，南京还有散花楼。
锦水东流绕锦城，星桥北挂象天星。
四海此中朝圣主，峨眉山下列仙庭。
秦开蜀道置金牛，汉水元通星汉流。
天子一行遗圣迹，锦城长作帝王州。
水绿天青不起尘，风光和暖胜三秦。
万国烟花随玉辇，西来添作锦江春。
剑阁重关蜀北门，上皇归马若云屯。
少帝长安开紫极，双悬日月照乾坤。
