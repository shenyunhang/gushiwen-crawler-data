中春登楼
唐代
刘兼
金杯不以涤愁肠，江郡芳时忆故乡。两岸烟花春富贵，
一楼风月夜凄凉。王章莫耻牛衣泪，潘岳休惊鹤鬓霜。
归去莲花归未得，白云深处有茅堂。
古今通塞莫咨嗟，谩把霜髯敌岁华。失手已惭蛇有足，
用心休为鼠无牙。九天云净方怜月，一夜风高便厌花。
独倚郡楼人不会，钓舟春浪接平沙。
