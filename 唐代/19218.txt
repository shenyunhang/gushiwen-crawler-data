奉和李相公早朝于中书候传点偶书所怀奉呈门下…郑相公
唐代
吕温
禁门留骑吹，内省正衣冠。稍辨旂常色，尚闻钟漏残。
九天炉气暖，六月玉声寒。宿雾开霞观，晨光泛露盘。
致君期反朴，求友得如兰。政自同归理，言成共不刊。
准绳临百度，领袖映千官。卧鼓流沙静，飞航涨海安。
尽规酬主意，偕赋代交欢。雅韵人间满，多惭窃和难。
