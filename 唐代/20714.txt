送崔侍御之岭南二十韵
唐代
元稹
汉法戎施幕，秦官郡置监。萧何归旧印，鲍永授新衔。
币聘虽盈箧，泥章未破缄。蛛悬丝缭绕，鹊报语詀諵.
再砺神羊角，重开宪简函。鞶缨骢赳赳，緌珮绣縿縿。
逸翮怜鸿翥，离心觉刃劖。联游亏片玉，洞照失明鉴。
遥想车登岭，那无泪满衫。茅蒸连蟒气，衣渍度梅黬.
象斗缘谿竹，猿鸣带雨杉。飓风狂浩浩，韶石峻崭崭。
宿浦宜深泊，祈泷在至諴.瘴江乘早度，毒草莫亲芟。
试蛊看银黑，排腥贵食咸。菌须虫已蠹，果重鸟先鵮.
冰莹怀贪水，霜清顾痛岩。珠玑当尽掷，薏苡讵能谗。
荆俗欺王粲，吾生问季咸。远书多不达，勤为枉攕攕.
