赠从弟南平太守之遥二首
唐代
李白
少年不得意，落魄无安居。愿随任公子，欲钓吞舟鱼。
常时饮酒逐风景，壮心遂与功名疏。兰生谷底人不锄，
云在高山空卷舒。汉家天子驰驷马，赤军蜀道迎相如。
天门九重谒圣人，龙颜一解四海春。彤庭左右呼万岁，
拜贺明主收沉沦。翰林秉笔回英眄，麟阁峥嵘谁可见。
承恩初入银台门，著书独在金銮殿。龙钩雕镫白玉鞍，
象床绮席黄金盘。当时笑我微贱者，却来请谒为交欢。
一朝谢病游江海，畴昔相知几人在。前门长揖后门关，
今日结交明日改。爱君山岳心不移，随君云雾迷所为。
梦得池塘生春草，使我长价登楼诗。别后遥传临海作，
可见羊何共和之。
东平与南平，今古两步兵。素心爱美酒，不是顾专城。
谪官桃源去，寻花几处行。秦人如旧识，出户笑相迎。
