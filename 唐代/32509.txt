和人听歌
唐代
崔珏
气吐幽兰出洞房，乐人先问调宫商。声和细管珠才转，
曲度沉烟雪更香。公子不随肠万结，离人须落泪千行。
巫山唱罢行云过，犹自微尘舞画梁。
红脸初分翠黛愁，锦筵歌板拍清秋。一楼春雪和尘落，
午夜寒泉带雨流。座上美人心尽死，尊前旅客泪难收。
莫辞更送刘郎酒，百斛明珠异日酬。
