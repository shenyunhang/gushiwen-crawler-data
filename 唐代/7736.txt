白鸠辞（一作夷则格上白鸠拂舞辞）
唐代
李白
铿鸣钟，考朗鼓。歌白鸠，引拂舞。白鸠之白谁与邻，
霜衣雪襟诚可珍。含哺七子能平均。食不噎，性安驯。
首农政，鸣阳春。天子刻玉杖，镂形赐耆人。
白鹭之白非纯真，外洁其色心匪仁。阙五德，无司晨，
胡为啄我葭下之紫鳞。鹰鹯雕鹗，贪而好杀。
凤凰虽大圣，不愿以为臣。
