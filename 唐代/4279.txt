游洞庭湖湘
唐代
张说
缅邈洞庭岫，葱蒙水雾色。宛在太湖中，可望不可即。
剖竹守穷渚，开门对奇域。城池自絷笼，缨绶为徽纆.
靡日不思往，经时始愿克。飞棹越溟波，维舟恣攀陟。
窈窕入云步，崎岖倚松息。岩坛有鹤过，壁字无人识。
滴石香乳溜，垂崖灵草植。玩幽轻雾阻，讨异忘曛逼。
寒沙际水平，霜树笼烟直。空宫闻莫睹，地道窥难测。
此处学金丹，何人生羽翼。谁传九光要，几拜三仙职。
紫气徒想像，清潭长眇默。霓裳若有来，觏我云峰侧。
