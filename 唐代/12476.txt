酬皇甫侍御望天灊山见示之作
唐代
独孤及
早岁慕五岳，尝为尘机碍。孰知天柱峰，今与郡斋对。
隐嶙抱元气，氤氲含青霭。云崖媚远空，石壁寒古塞。
汉皇南游日，望秩此昭配。法驾到谷口，礼容振荒外。
焚柴百神趋，执玉万方会。天旋物顺动，德布泽滂霈。
讲武威已耀，学仙功未艾。黄金竟何成，洪业遽沦昧。
度世若一瞬，昨朝已千载。如今封禅坛，唯见云雨晦。
长望哀往古，劳生惭大块。清晖幸相娱，幽独知所赖。
寒城春方正，初日明可爱。万殊喜阳和，余亦荷时泰。
山色日夜绿，下有清浅濑。愧作拳偻人，沈迷簿书内。
登临叹拘限，出处悲老大。况听郢中曲，复识湘南态。
思免物累牵，敢令道机退。瞒然诵佳句，持此秋兰佩。
