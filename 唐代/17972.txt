赠崔立之（以下十五首见《外集》）
唐代
韩愈
昔年十日雨，子桑苦寒饥。哀歌坐空室，不怨但自悲。
其友名子舆，忽然忧且思。搴裳触泥水，裹饭往食之。
入门相对语，天命良不疑。好事漆园吏，书之存雄词。
千年事已远，二字情可推。我读此篇日，正当寒雪时。
吾身固已困，吾友复何为。薄粥不足裹，深泥谅难驰。
曾无子舆事，空赋子桑诗。
