敬宗皇帝挽词三首
唐代
姚合
从谏停东幸，垂衣宝历昌。汉昭登位少，周代卜年长。
彩仗三清路，麻衣万国丧。玄宫今一闭，终古柏苍苍。
晚色启重扉，旌旗路渐移。荆山鼎成日，湘浦竹斑时。
臣子终身感，山园七月期。金茎看尚在，承露复何为。
紫陌起仙飙，川原共寂寥。灵輴万国护，仪殿百神朝。
漏滴秋风路，笳吟灞水桥。微臣空感咽，踊绝觉天遥。
