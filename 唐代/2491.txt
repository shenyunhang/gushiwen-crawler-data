咏史四首
唐代
卢照邻
季生昔未达，身辱功不成。髡钳为台隶，灌园变姓名。
幸逢滕将军，兼遇曹丘生。汉祖广招纳，一朝拜公卿。
百金孰云重，一诺良匪轻。廷议斩樊哙，群公寂无声。
处身孤且直，遭时坦而平。丈夫当如此，唯唯何足荣。
大汉昔云季，小人道遂振。玉帛委奄尹，斧锧婴缙绅。
邈哉郭先生，卷舒得其真。雍容谢朝廷，谈笑奖人伦。
在晦不绝俗，处乱不为亲。诸侯不得友，天子不得臣。
冲情甄负甑，重价折角巾。悠悠天下士，相送洛桥津。
谁知仙舟上，寂寂无四邻。
公业负奇志，交结尽才雄。良田四百顷，所食常不充。
一为侍御史，慷慨说何公。何公何为败，吾谋适不同。
仲颖恣残忍，废兴良在躬。死人如乱麻，天子如转蓬。
干戈及黄屋，荆棘生紫宫。郑生运其谋，将以清国戎。
时来命不遂，脱身归山东。凛凛千载下，穆然怀清风。
昔有平陵男，姓朱名阿游。直发上冲冠，壮气横三秋。
愿得斩马剑，先断佞臣头。天子玉槛折，将军丹血流。
捐生不肯拜，视死其若休。归来教乡里，童蒙远相求。
弟子数百人，散在十二州。三公不敢吏，五鹿何能酬。
名与日月悬，义与天壤俦。何必疲执戟，区区在封侯。
伟哉旷达士，知命固不忧。
