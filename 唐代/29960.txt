十无诗寄桂府杨中丞
唐代
赵嘏
琴酒曾将风月须，谢公名迹满江湖。
不知贵拥旌旗后，犹暇怜诗爱酒无。
东省南宫兴不孤，几因诗酒谬招呼。
一从开署芙蓉幕，曾向风前记得无。
遥闻桂水绕城隅，城上江山满画图。
为问訾家洲畔月，清秋拟许醉狂无。
日暮江边一小儒，空怜未有白髭须。
马融已贵诸生老，犹自容窥绛帐无。
一种吟诗号孔徒，沧江有客独疏愚。
初筵尽辟知名士，许到风前月下无。
望断南云日已晡，便应凭梦过重湖。
不知自古登龙者，曾有因诗泥得无。
早游门馆一樵夫，只爱吟诗傍药炉。
旌旆满江身不见，思言记得颍川无。
孔融襟抱称名儒，爱物怜才与世殊。
今日宾阶忘姓字，当时省记荐雄无。
僻爱江山俯坐隅，人间不是便为图。
尊前为问神仙伴，肯向三清慰荐无。
膺门不避额逢珠，绝境由来卷轴须。
早忝阿戎诗友契，趋庭曾荐祢生无。
