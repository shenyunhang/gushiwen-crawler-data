吊元鲁山
唐代
孟郊
搏鸷有馀饱，鲁山长饥空。豪人饫鲜肥，鲁山饭蒿蓬。
食名皆霸官，食力乃尧农。君子耻新态，鲁山与古终。
天璞本平一，人巧生异同。鲁山不自剖，全璞竟没躬。
自剖多是非，流滥将何归。奔竞立诡节，凌侮争怪辉。
五常坐销铄，万类随衰微。以兹见鲁山，道蹇无所依。
君子不自蹇，鲁山蹇有因。苟含天地秀，皆是天地身。
天地蹇既甚，鲁山道莫伸。天地气不足，鲁山食更贫。
始知补元化，竟须得贤人。
贤人多自霾，道理与俗乖。细功不敢言，远韵方始谐。
万物饱为饱，万人怀为怀。一声苟失所，众憾来相排。
所以元鲁山，饥衰难与偕。
远阶无近级，造次不可升。贤人洁肠胃，寒日空澄凝。
血誓竟讹谬，膏明易煎蒸。以之驱鲁山，疏迹去莫乘。
言从鲁山宦，尽化尧时心。豺狼耻狂噬，齿牙闭霜金。
竞来辟田土，相与耕嶔岑。当宵无关锁，竟岁饶歌吟。
善教复天术，美词非俗箴。精微自然事，视听不可寻。
因书鲁山绩，庶合箫韶音。
箫韶太平乐，鲁山不虚作。千古若有知，百年幸如昨。
谁能嗣教化，以此洗浮薄。君臣贵深遇，天地有灵橐。
力运既艰难，德符方合漠。名位苟虚旷，声明自销铄。
礼法虽相救，贞浓易糟粕。哀哀元鲁山，毕竟谁能度。
当今富教化，元后得贤相。冰心镜衰古，霜议清遐障。
幽埋尽洸洗，滞旅免流浪。唯馀鲁山名，未获旌廉让。
二三贞苦士，刷视耸危望。发秋青山夜，目断丹阙亮。
诱类幸从兹，嘉招固非妄。小生奏狂狷，感惕增万状。
黄犊不知孝，鲁山自驾车。非贤不可妻，鲁山竟无家。
供养耻佗力，言词岂纤瑕。将谣鲁山德，赜海谁能涯。
遗婴尽雏乳，何况骨肉枝。心肠结苦诚，胸臆垂甘滋。
事已出古表，谁言独今奇。贤人母万物，岂弟流前诗。
