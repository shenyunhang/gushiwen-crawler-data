寄禅师寺华上人次韵三首
唐代
戴叔伦
百年浑是客，白发总盈颠。佛国三秋别，云台五色连。
朝盘香积饭，夜瓮落花泉。遥忆谈玄地，月高人未眠。
禅心如落叶，不逐晓风颠。猊坐翻萧瑟，皋比喜接连。
芙蓉开紫雾，湘玉映清泉。白昼谈经罢，闲从石上眠。
德士名难避，风流学济颠。礼罗加璧至，荐鹗与云连。
尘世休飞锡，松林且枕泉。近闻离讲席，听雨半山眠。
