许给事见示哭工部刘尚书诗因命同作
唐代
刘禹锡
汉室贤王后，孔门高第人。济时成国器，乐道任天真。
特达圭无玷，坚贞竹有筠。总戎宽得众，市义贵能贫。
护塞无南牧，驰心拱北辰。乞身来阙下，赐告卧漳滨。
荣耀初题剑，清羸已拖绅。宫星徒列位，隙日不回轮。
自昔追飞侣，今为侍从臣。素弦哀已绝，青简叹犹新。
未遂挥金乐，空悲撤瑟晨。凄凉竹林下，无复见清尘。
