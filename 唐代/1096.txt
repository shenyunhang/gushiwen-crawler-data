乐府杂曲。鼓吹曲辞。将进酒
唐代
元稹
将进酒，将进酒，酒中有毒鸩主父，言之主父伤主母。
母为妾地父妾天，仰天俯地不忍言。佯为僵踣主父前，
主父不知加妾鞭。旁人知妾为主说，主将泪洗鞭头血。
推摧主母牵下堂，扶妾遣升堂上床。将进酒，
酒中无毒令主寿，愿主回思归主母，遣妾如此事主父。
妾为此事人偶知，自惭不密方自悲。主今颠倒安置妾，
贪天僭地谁不为。
