从军有苦乐行（时从司空鱼公北征）
唐代
李益
劳者且莫歌，我欲送君觞。从军有苦乐，此曲乐未央。
仆居在陇上，陇水断人肠。东过秦宫路，宫路入咸阳。
时逢汉帝出，谏猎至长杨。讵驰游侠窟，非结少年场。
一旦承嘉惠，轻身重恩光。秉笔参帷帟，从军至朔方。
边地多阴风，草木自凄凉。断绝海云去，出没胡沙长。
参差引雁翼，隐辚腾军装。剑文夜如水，马汗冻成霜。
侠气五都少，矜功六郡良。山河起目前，睚眦死路傍。
北逐驱獯虏，西临复旧疆。昔还赋馀资，今出乃赢粮。
一矢弢夏服，我弓不再张。寄语丈夫雄，若乐身自当。
