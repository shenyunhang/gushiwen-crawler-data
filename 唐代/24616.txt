寒食日三殿侍宴，奉进诗一首
唐代
李德裕
宛转龙歌节，参差燕羽高。风光摇禁柳，霁色暖宫桃。
春露明仙掌，晨霞照御袍。雪凝陈组练，林植耸干旄。
广乐初跄凤，神山欲抃鳌。鸣笳朱鹭起，叠鼓紫騂豪。
象舞严金铠，丰歌耀宝刀。不劳孙子法，自得太公韬。
分席罗玄冕，行觞举绿醪。彀中时落羽，橦末乍升猱。
瑞景开阴翳，薰风散郁陶。天颜欢益醉，臣节劲尤高。
楛矢方来贡，雕弓已载櫜。英威扬绝漠，神算尽临洮。
赤县阳和布，苍生雨露膏。野平惟有麦，田辟久无蒿。
禄秩荣三事，功勋乏一毫。寝谋惭汲黯，秉羽贵孙敖。
焕若游玄圃，欢如享太牢。轻生何以报，只自比鸿毛。
