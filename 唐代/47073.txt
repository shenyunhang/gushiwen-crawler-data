渔父
唐代
张志和
西塞山前白鹭飞，桃花流水鳜鱼肥。青箬笠，绿蓑衣，
斜风细雨不须归。
钓台渔父褐为裘，两两三三舴艋舟。能纵棹，惯乘流，
长江白浪不曾忧。
霅溪湾里钓鱼翁，舴艋为家西复东。江上雪，浦边风，
笑著荷衣不叹穷。
松江蟹舍主人欢，菰饭莼羹亦共餐。枫叶落，荻花干，
醉宿渔舟不觉寒。
青草湖中月正圆，巴陵渔父棹歌连。钓车子，橛头船，
乐在风波不用仙。
