家叔征君东溪草堂二首
唐代
卢象
开山十馀里，青壁森相倚。欲识尧时天，东溪白云是。
雷声转幽壑，云气杳流水。涧影生龙蛇，岩端翳柽梓。
大道终不易，君恩曷能已。鹤羡无老时，龟言摄生理。
浮年笑六甲，元化潜一指。未暇扫云梯，空惭阮氏子。
今朝共游者，得性闲未归。已到仙人家，莫惊鸥鸟飞。
水深严子钓，松挂巢父衣。云气转幽寂，溪流无是非。
名理未足羡，腥臊讵所希。自惟负贞意，何岁当食薇。
