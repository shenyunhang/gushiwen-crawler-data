八哀诗。赠司空王公思礼
唐代
杜甫
司空出东夷，童稚刷劲翮。追随燕蓟儿，颖锐物不隔。
服事哥舒翰，意无流沙碛。未甚拔行间，犬戎大充斥。
短小精悍姿，屹然强寇敌。贯穿百万众，出入由咫尺。
马鞍悬将首，甲外控鸣镝。洗剑青海水，刻铭天山石。
九曲非外蕃，其王转深壁。飞兔不近驾，鸷鸟资远击。
晓达兵家流，饱闻春秋癖。胸襟日沈静，肃肃自有适。
潼关初溃散，万乘犹辟易。偏裨无所施，元帅见手格。
太子入朔方，至尊狩梁益。胡马缠伊洛，中原气甚逆。
肃宗登宝位，塞望势敦迫。公时徒步至，请罪将厚责。
际会清河公，间道传玉册。天王拜跪毕，谠议果冰释。
翠华卷飞雪，熊虎亘阡陌。屯兵凤凰山，帐殿泾渭辟。
金城贼咽喉，诏镇雄所搤.禁暴清无双，爽气春淅沥。
巷有从公歌，野多青青麦。及夫哭庙后，复领太原役。
恐惧禄位高，怅望王土窄。不得见清时，呜呼就窀穸。
永系五湖舟，悲甚田横客。千秋汾晋间，事与云水白。
昔观文苑传，岂述廉蔺绩。嗟嗟邓大夫，士卒终倒戟。
