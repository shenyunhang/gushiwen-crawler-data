送王侍御赴江西兼寄李袁州
唐代
韩翃
中朝理章服，南国随旌旆。腊酒湘城隅，春衣楚江外。
垂帘白角簟，下箸鲈鱼鲙。雄笔佐名公，虚舟应时辈。
按俗承流几路清，平明山霭春江云。湓城诗赠鱼司马，
汝水人逢王右军。绿蘋白芷遥相引，孤兴幽寻知不近。
井上铜人行见无，湖中石燕飞应尽。礼门前直事仙郎，
腰垂青绶领咸阳。花间五马迎君日，雨霁烟开玉女冈。
