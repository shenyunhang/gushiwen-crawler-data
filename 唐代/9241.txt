武威送刘单判官赴安西行营，便呈高开府
唐代
岑参
热海亘铁门，火山赫金方。白草磨天涯，湖沙莽茫茫。
夫子佐戎幕，其锋利如霜。中岁学兵符，不能守文章。
功业须及时，立身有行藏。男儿感忠义，万里忘越乡。
孟夏边候迟，胡国草木长。马疾过飞鸟，天穷超夕阳。
都护新出师，五月发军装。甲兵二百万，错落黄金光。
扬旗拂昆仑，伐鼓震蒲昌。太白引官军，天威临大荒。
西望云似蛇，戎夷知丧亡。浑驱大宛马，系取楼兰王。
曾到交河城，风土断人肠。寒驿远如点，边烽互相望。
赤亭多飘风，鼓怒不可当。有时无人行，沙石乱飘扬。
夜静天萧条，鬼哭夹道傍。地上多髑髅，皆是古战场。
置酒高馆夕，边城月苍苍。军中宰肥牛，堂上罗羽觞。
红泪金烛盘，娇歌艳新妆。望君仰青冥，短翮难可翔。
苍然西郊道，握手何慨慷。
