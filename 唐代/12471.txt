代书寄上李广州
唐代
独孤及
皖水望番禺，迢迢青天末。鸿雁飞不到，音尘何由达。
独有舆人歌，隔云声喧聒。皆称府君仁，百越赖全活。
推诚鱼鳖信，持正魑魅怛。疲民保中和，性足无夭阏。
天子咨四岳，伫公济方割。几时复旋归，入践青琐闼。
贱子托明德，缭若松上葛。别离鄙吝生，结念思所豁。
门栏关山阻，岐路天地阔。唯凭万里书，持用慰饥渴。
