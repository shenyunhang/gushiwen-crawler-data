贺清源太保王延彬
唐代
徐夤
蕊珠宫里谪神仙，八载温陵万户闲。心地阔于云梦泽，
官资高却太行山。姜牙兆寄熊罴内，陶侃文成掌握间。
应笑清溪旧门吏，年年扶病掩柴关。
武荣江畔荫祥云，宠拜天人庆郡人。五色鹤绫花上敕，
九霄龙尾道边臣。英雄达处谁言命，富贵来时自逼身。
更待春风飞吉语，紫泥分付与陶钧。
