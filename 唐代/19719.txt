上昭成阁不得，于从侄僧悟空院叹嗟
唐代
孟郊
欲上千级阁，问天三四言。未尺数十登，心目风浪翻。
手手把惊魄，脚脚踏坠魂。却流至旧手，傍掣犹欲奔。
老病但自悲，古蠹木万痕。老力安可夸，秋海萍一根。
孤叟何所归，昼眼如黄昏。常恐失好步，入彼市井门。
结僧为亲情，策竹为子孙。此诚徒切切，此意空存存。
一寸地上语，高天何由闻。
