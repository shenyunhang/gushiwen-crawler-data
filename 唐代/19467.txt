石淙（一作五淙十首）
唐代
孟郊
岩谷不自胜，水木幽奇多。朔风入空曲，泾流无大波。
迢递径难尽，参差势相罗。雪霜有时洗，尘土无由和。
洁冷诚未厌，晚步将如何。
出曲水未断，入山深更重。泠泠若仙语，皎皎多异容。
万响不相杂，四时皆有浓。日月互分照，云霞各生峰。
久迷向方理，逮兹耸前踪。
荒策每恣远，戆步难自回。已抱苔藓疾，尚凌潺湲隈。
驿骥苦衔勒，笼禽恨摧颓。实力苟未足，浮夸信悠哉。
顾惟非时用，静言还自咍。
朔水刀剑利，秋石琼瑶鲜。鱼龙气不腥，潭洞状更妍。
磴雪入呀谷，掬星洒遥天。声忙不及韵，势疾多断涟。
输去虽有恨，躁气一何颠。蜿蜒相缠掣，荦确亦回旋。
黑草濯铁发，白苔浮冰钱。具生此云遥，非德不可甄。
何况被犀士，制之空以权。始知静刚猛，文教从来先。
空谷耸视听，幽湍泽心灵。疾流脱鳞甲，叠岸冲风霆。
丹巘堕环景，霁波灼虚形。淙淙豗厚轴，棱棱攒高冥。
弱栈跨旋碧，危梯倚凝青。飘飘鹤骨仙，飞动鳌背庭。
常闻夸大言，下顾皆细萍。
百尺明镜流，千曲寒星飞。为君洗故物，有色如新衣。
不饮泥土污，但饮雪霜饥。石棱玉纤纤，草色琼霏霏。
谷磑有馀力，溪舂亦多机。从来一智萌，能使众利归。
因之山水中，喧然论是非。
入深得奇趣，升险为良跻。搜胜有闻见，逃俗无踪蹊。
穴流恣回转，窍景忘东西。戆兽鲜猜惧，罗人巧罝罤.
幽驰异处所，忍虑多端倪。虚获我何饱，实归彼非迷。
斯文浪云洁，此旨谁得齐。
屑珠泻潺湲，裂玉何威瑰。若调千瑟弦，未果一曲谐。
古骇毛发栗，险惊视听乖。二老皆劲骨，风趋缘欹崖。
地远有馀美，我游采弃怀。乘时幸勤鉴，前恨多幽霾。
弱力谢刚健，蹇策贵安排。始知随事静，何必当夕斋。
昔浮南渡飙，今攀朔山景。物色多瘦削，吟笑还孤永。
日月冻有棱，雪霜空无影。玉喷不生冰，瑶涡旋成井。
潜角时耸光，隐鳞乍漂冏。再吟获新胜，返步失前省。
惬怀虽已多，惕虑未能整。颓阳落何处，升魄衔疏岭。
圣朝搜岩谷，此地多遗玩。怠惰成远游，顽疏恣灵观。
劲飙刷幽视，怒水慑馀懦。曾是结芳诚，远兹勉流倦。
冰条耸危虑，霜翠莹遐眄。物诱信多端，荒寻谅难遍。
去矣朔之隅，翛然楚之甸。
