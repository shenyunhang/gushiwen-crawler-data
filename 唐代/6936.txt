旅次丹阳郡，遇康侍御宣慰召募，兼别岑单父
唐代
刘长卿
客心暮千里，回首烟花繁。楚水渡归梦，春江连故园。
羁人怀上国，骄虏窥中原。胡马暂为害，汉臣多负恩。
羽书昼夜飞，海内风尘昏。双鬓日已白，孤舟心且论。
绣衣从此来，汗马宣王言。忧愤激忠勇，悲欢动黎元。
南徐争赴难，发卒如云屯。倚剑看太白，洗兵临海门。
故人亦沧洲，少别堪伤魂。积翠下京口，归潮落山根。
如何天外帆，又此波上尊。空使忆君处，莺声催泪痕。
