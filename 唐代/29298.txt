李肱所遗画松诗书两纸得四十韵
唐代
李商隐
万草已凉露，开图披古松。青山遍沧海，此树生何峰。
孤根邈无倚，直立撑鸿濛。端如君子身，挺若壮士胸。
樛枝势夭矫，忽欲蟠拏空。又如惊螭走，默与奔云逢。
孙枝擢细叶，旖旎狐裘茸。邹颠蓐发软，丽姬眉黛浓。
视久眩目睛，倏忽变辉容。竦削正稠直，婀娜旋敷峰。
又如洞房冷，翠被张穹笼。亦若暨罗女，平旦妆颜容。
细疑袭气母，猛若争神功。燕雀固寂寂，雾露常冲冲。
香兰愧伤暮，碧竹惭空中。可集呈瑞凤，堪藏行雨龙。
淮山桂偃蹇，蜀郡桑重童。枝条亮眇脆，灵气何由同。
昔闻咸阳帝，近说稽山侬。或著仙人号，或以大夫封。
终南与清都，烟雨遥相通。安知夜夜意，不起西南风。
美人昔清兴，重之犹月钟。宝笥十八九，香缇千万重。
一旦鬼瞰室，稠叠张羉罿.赤羽中要害，是非皆匆匆。
生如碧海月，死践霜郊蓬。平生握中玩，散失随奴童。
我闻照妖镜，及与神剑锋。寓身会有地，不为凡物蒙。
伊人秉兹图，顾眄择所从。而我何为者，开颜捧灵踪。
报以漆鸣琴，悬之真珠栊。是时方暑夏，座内若严冬。
忆昔谢四骑，学仙玉阳东。千株尽若此，路入琼瑶宫。
口咏玄云歌，手把金芙蓉。浓蔼深霓袖，色映琅玕中。
悲哉堕世网，去之若遗弓。形魄天坛上，海日高瞳瞳。
终骑紫鸾归，持寄扶桑翁。
