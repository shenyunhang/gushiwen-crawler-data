题李尊师松树障子歌
唐代
杜甫
老夫清晨梳白头，玄都道士来相访。握发呼儿延入户，
手提新画青松障。障子松林静杳冥，凭轩忽若无丹青。
阴崖却承霜雪干，偃盖反走虬龙形。老夫平生好奇古，
对此兴与精灵聚。已知仙客意相亲，更觉良工心独苦。
松下丈人巾屦同，偶坐似是商山翁。怅望聊歌紫芝曲，
时危惨澹来悲风。
