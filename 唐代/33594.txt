奉和袭美太湖诗二十首。孤园寺
唐代
陆龟蒙
浮屠从西来，事者极梁武。岩幽与水曲，结构无遗土。
穷山林干尽，竭海珠玑聚。况即侍从臣，敢爱烟波坞。
幡条玉龙扣，殿角金虬舞。释子厌楼台，生人露风雨。
今来四百载，像设藏云浦。轻鸽乱驯鸥，鸣钟和朝橹。
庭蕉裂旗旆，野蔓差缨组。石上解空人，窗前听经虎。
林虚叶如织，水净沙堪数。遍问得中天，归修释迦谱。
