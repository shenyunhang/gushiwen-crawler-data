送褚校书归旧山歌
唐代
韦应物
握珠不返泉，匣玉不归山。明皇重士亦如此，
忽怪褚生何得还。方称羽猎赋，未拜兰台职。
汉箧亡书已暗传，嵩丘遗简还能识。朝朝待诏青锁闱，
中有万年之树蓬莱池。世人仰望栖此地，
生独徘徊意何为。故山可往薇可采，一自人间星岁改。
藏书壁中苔半侵，洗药泉中月还在。春风饮饯灞陵原，
莫厌归来朝市喧。不见东方朔，避世从容金马门。
