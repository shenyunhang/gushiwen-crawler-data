故少师从翁隐岩别墅乱后榛芜感旧怆怀遂有追纪
唐代
郑谷
风骚为主人，凡俗仰清尘。密行称闺阃，明诚动搢绅。
周旋居显重，内外掌丝纶。妙主蓬壶籍，忠为社稷臣。
大仪墙仞峻，东辖纪纲新。闻善常开口，推公岂为身。
立朝鸣珮重，归宅典衣贫。半醉看花晚，中餐煮菜春。
晴台随鹿上，幽墅结僧邻。理论知清越，生徒得李频。
药香沾笔砚，竹色染衣巾。寄鹤眠云叟，骑驴入室宾。
近将姚监比，僻与段卿亲。叶积池边路，茶迟雪后薪。
所难留著述，谁不秉陶钧。丧乱时多变，追思事已陈。
浮华重发作，雅正甚湮沦。宗从今何在，依栖素有因。
七松无影响，双泪益悲辛。犹喜于门秀，年来屈复伸。
