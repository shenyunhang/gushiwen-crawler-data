春夜赋得漉水囊歌，送郑明府
唐代
皎然
吴缣楚练何白皙，居士持来遗禅客。禅客能裁漉水囊，
不用衣工秉刀尺。先师遗我式无缺，一滤一翻心敢赊。
夕望东峰思漱盥，曨曨斜月悬灯纱。徙倚花前漏初断，
白猿争啸惊禅伴。玉瓶徐泻赏涓涓，溅著莲衣水珠满。
因识仁人为宦情，还如漉水爱苍生。聊歌一曲与君别，
莫忘寒泉见底清。
