和浙西李大夫霜夜对月，听小童吹觱篥歌，依本韵
唐代
刘禹锡
海门双青暮烟歇，万顷金波涌明月。侯家小儿能觱篥，
对此清光天性发。长江凝练树无风，浏栗一声霄汉中。
涵胡画角怨边草，萧瑟清蝉吟野丛。冲融顿挫心使指，
雄吼如风转如水。思妇多情珠泪垂，仙禽欲舞双翅起。
郡人寂听衣满霜，江城月斜楼影长。才惊指下繁韵息，
已见树杪明星光。谢公高斋吟激楚，恋阙心同在羁旅。
一奏荆人白雪歌，如闻雒客扶风邬。吴门水驿按山阴，
文字殷勤寄意深。欲识阳陶能绝处，少年荣贵道伤心。
