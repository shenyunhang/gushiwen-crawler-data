赠别上元主簿张著
唐代
韩翃
上书一见平津侯，剑笏斜齐秣陵尉。朝垂绶带迎远客，
暮锁印囊飞上吏。长乐花深万井时，同官无事有归期。
回船对酒三生渚，系马焚香五愿祠。日日澄江带山翠，
绿芳都在经过地。行人看射领军堂，游女题诗光宅寺。
风流才调爱君偏，此别相逢定几年。惆怅浮云迷远道，
张侯楼上月娟娟。
