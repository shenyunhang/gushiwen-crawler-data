观修处士画桃花图歌
唐代
裴谐
一从天宝王维死，于今始遇修夫子。能向鲛绡四幅中，
丹青暗与春争工。勾芒若见应羞杀，晕绿匀红渐分别。
堪怜彩笔似东风，一朵一枝随手发。燕支乍湿如含露，
引得娇莺痴不去。多少游蜂尽日飞，看遍花心求入处。
工夫妙丽实奇绝，似对韶光好时节。偏宜留著待深冬，
铺向楼前殛霜雪。
