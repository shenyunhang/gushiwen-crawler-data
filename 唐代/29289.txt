咏怀寄秘阁旧僚二十六韵
唐代
李商隐
年鬓日堪悲，衡茅益自嗤。攻文枯若木，处世钝如锤。
敢忘垂堂戒，宁将暗室欺。悬头曾苦学，折臂反成医。
仆御嫌夫懦，孩童笑叔痴。小男方嗜栗，幼女漫忧葵。
遇炙谁先啖，逢齑即便吹。官衔同画饼，面貌乏凝脂。
典籍将蠡测，文章若管窥。图形翻类狗，入梦肯非罴。
自哂成书簏，终当咒酒卮。懒沾襟上血，羞镊镜中丝。
橐籥言方喻，樗蒱齿讵知。事神徒惕虑，佞佛愧虚辞。
曲艺垂麟角，浮名状虎皮。乘轩宁见宠，巢幕更逢危。
礼俗拘嵇喜，侯王忻戴逵。途穷方结舌，静胜但支颐。
粝食空弹剑，亨衢讵置锥。柏台成口号，芸阁暂肩随。
悔逐迁莺伴，谁观择虱时。瓮间眠太率，床下隐何卑。
奋迹登弘阁，摧心对董帷。校雠如有暇，松竹一相思。
