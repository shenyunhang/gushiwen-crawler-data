刻清远道士诗，因而继作
唐代
颜真卿
不到东西寺，于今五十春。朅来从旧赏，林壑宛相亲。
吴子多藏日，秦王厌胜辰。剑池穿万仞，盘石坐千人。
金气腾为虎，琴台化若神。登坛仰生一，舍宅叹珣珉。
中岭分双树，回峦绝四邻。窥临江海接，崇饰四时新。
客有神仙者，于兹雅丽陈。名高清远峡，文聚斗牛津。
迹异心宁间，声同质岂均。悠然千载后，知我揖光尘。
