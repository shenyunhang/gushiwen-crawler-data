赋得明星玉女坛，送廉察尉华阴
唐代
王翰
洪河之南曰秦镇，发地削成五千仞。三峰离地皆倚天，
唯独中峰特修峻。上有明星玉女祠，祠坛高眇路逶迤。
三十六梯入河汉，樵人往往见蛾眉。蛾眉婵娟又宜笑，
一见樵人下灵庙。仙车欲驾五云飞，香扇斜开九华照。
含情迟伫惜韶年，愿侍君边复中旋。江妃玉佩留为念，
嬴女银箫空自怜。仙俗途殊两情遽，感君无尽辞君去。
遥见明星是妾家，风飘雪散不知处。故人家在西长安，
卖药往来投此山。彩云荡漾不可见，绿萝蒙茸鸟绵蛮。
欲求玉女长生法，日夜烧香应自还。
