江有枫一篇十章
唐代
萧颖士
江有枫，其叶蒙蒙。我友自东，于以游从。
山有槭，其叶漠漠。我友徂北，于以休息。
想彼槭矣，亦类其枫。矧伊怀人，而忘其东。
东可游矣，会之丘矣。于山于水，于庙于寺，
于亭于里，君子游焉。于以宴喜，其乐亹亹。
粤东可居，彼吴之墟。有田有庭，有朋有书，
有莼有鱼，君子居焉。惟以宴醑，其乐徐徐。
我朋在矣，彼陆之子。如松如杞，淑问不已。
我友于征，彼郑之子。如琇如英，德音孔明。
我思震泽，菱芡幕幕。寤寐如觌，我思剡溪。
杉筱萋萋，寤寐无迷。
有鸟有鸟，粤鸥与鹭。浮湍戏渚，皓然洁素，
忘其猜妒。彼何人斯，曾足伤惧。
此惧惟何，惧寘于罗。彼骄者子，谗言孔多。
我闻先师，体命委和。公伯之愬，则如予何。
怅然山河，惟以啸歌，其忧也哉。
