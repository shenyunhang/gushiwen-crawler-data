无题十首
唐代
唐彦谦
细草铺茵绿满堤，燕飞晴日正迟迟。
寻芳陌上花如锦，折得东风第一枝。
锦筝银甲响鹍弦，勾引春声上绮筵。
醉倚阑干花下月，犀梳斜亸鬓云边。
楚云湘雨会阳台，锦帐芙蓉向夜开。
吹罢玉箫春似海，一双彩凤忽飞来。
春江新水促归航，惜别花前酒漫觞。
倒尽银瓶浑不醉，却怜和泪入愁肠。
谁知别易会应难，目断青鸾信渺漫。
情似蓝桥桥下水，年来流恨几时干。
漏滴铜龙夜已深，柳梢斜月弄疏阴。
满园芳草年年恨，剔尽灯花夜夜心。
夜合庭前花正开，轻罗小扇为谁裁。
多情惊起双蝴蝶，飞入巫山梦里来。
忆别悠悠岁月长，酒兵无计敌愁肠。
柔丝漫折长亭柳，绾得同心欲寄将。
杨柳青青映画楼，翠眉终日锁离愁。
杜鹃啼落枝头月，多为伤春恨不休。
云色鲛绡拭泪颜，一帘春雨杏花寒。
几时重会鸳鸯侣，月下吹笙和彩鸾。
