临江亭五咏
唐代
储光羲
晋家南作帝，京镇北为关。江水中分地，城楼下带山。
金陵事已往，青盖理无还。落日空亭上，愁看龙尾湾。
山横小苑前，路尽大江边。此地兴王业，无如宋主贤。
潮生建业水，风散广陵烟。直望清波里，只言别有天。
城头落暮晖，城外捣秋衣。江水青云挹，芦花白雪飞。
南州王气疾，东国海风微。借问商歌客，年年何处归。
古木啸寒禽，层城带夕阴。梁园多绿柳，楚岸尽枫林。
山际空为险，江流长自深。平生何以恨，天地本无心。
京山千里过，孤愤望中来。江势将天合，城门向水开。
落霞明楚岸，夕露湿吴台。去去无相识，陈皇安在哉。
