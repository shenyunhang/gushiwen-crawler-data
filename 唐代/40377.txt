和许给事伤牛尚书
唐代
刘斌
名臣不世出，百工之所求。况乃非常器，遭逢兴运秋。
符彩照千里，铨衡综九流。经纶资百物，樽俎寄皇猷。
韶濩倾复理，典礼紊还修。虽贞栋梁任，兼好艺文游。
伫闻和鼎实，行当奉介丘。高衢翻税驾，阅水遽迁舟。
传呼更何日，曳履闻无由。归魂藐修路，征棹舣邗沟。
林薄长风惨，江上寒云愁。夜台终不曙，遗芳徒自留。
