送顾处士歌
唐代
皎然
吴门顾子予早闻，风貌真古谁似君。人中黄宪与颜子，
物表孤高将片云。性背时人高且逸，平生好古无俦匹。
醉书在箧称绝伦，神画开厨怕飞出。谢氏檀郎亦可俦，
道情还似我家流。安贫日日读书坐，不见将名干五侯。
知君别业长洲外，欲行秋田循畎浍。门前便取觳觫乘，
腰上还将鹿卢佩。禅子有情非世情，御荈贡馀聊赠行。
满道喧喧遇君别，争窥玉润与冰清。
