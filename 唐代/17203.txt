杂诗五首
唐代
权德舆
婉彼嬴氏女，吹箫偶萧史。彩鸾驾非烟，绰约两仙子。
神期谅交感，相顾乃如此。岂比成都人，琴心中夜起。
阳台巫山上，风雨忽清旷。朝云与游龙，变化千万状。
魂交复目断，缥缈难比况。兰泽不可亲，凝情坐惆怅。
淇水春正绿，上宫兰叶齐。光风两摇荡，鸣珮出中闺。
一顾授横波，千金呈瓠犀。徒然路傍子，怳怳复凄凄。
碧树泛鲜飙，玉琴含妙曲。佳人掩鸾镜，婉婉凝相瞩。
文袿映束素，香黛宜fT绿。寂寞远怀春，何时来比目。
含颦倚瑶瑟，丹慊结繁虑。失身不自还，万恨随玉箸。
蘼芜山下路，团扇秋风去。君看心断时，犹在目成处。
