五子之歌
唐代
同谷子
邦惟固本自安宁，临下常须驭朽惊。
何事十旬游不返，祸胎从此召殷兵。
酒色声禽号四荒，那堪峻宇又雕墙。
静思今古为君者，未或因兹不灭亡。
唯彼陶唐有冀方，少年都不解思量。
如今算得当时事，首为盘游乱纪纲。
明明我祖万邦君，典则贻将示子孙。
惆怅太康荒坠后，覆宗绝祀灭其门。
仇雠万姓遂无依，颜厚何曾解忸怩。
五子既歌邦已失，一场前事悔难追。
