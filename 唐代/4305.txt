时乐鸟篇
唐代
张说
旧传南海出灵禽，时乐名闻不可寻。形貌乍同鹦鹉类，
精神别禀凤凰心。千年待圣方轻举，万里呈才无伴侣。
红茸糅绣好毛衣，清泠讴鸦好言语。内人试取御衣牵，
啄手暝声不许前。心愿阳乌恒保日，志嫌阴鹤欲凌天。
天情玩讶良无已，察图果见祥经里。本持符瑞验明王，
还用文章比君子。自怜弱羽讵堪珍，喜共华篇来示人。
人见嘤嘤报恩鸟，多惭碌碌具官臣。
