寄令狐侍郎
唐代
韦应物
三山有琼树，霜雪色逾新。始自风尘交，中结绸缪姻。
西掖方掌诰，南宫复司春。夕燕华池月，朝奉玉阶尘。
众宝归和氏，吹嘘多俊人。群公共然诺，声问迈时伦。
孤鸿既高举，燕雀在荆榛。翔集且不同，岂不欲殷勤。
一旦迁南郡，江湖渺无垠。宠辱良未定，君子岂缁磷。
寒暑已推斥，别离生苦辛。非将会面目，书札何由申。
