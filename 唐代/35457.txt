献王大夫
唐代
方干
高情不与俗人知，耻学诸生取桂枝。荀宋五言行世早，
巢由三诏出溪迟。操心已在精微域，落笔皆成典诰词。
一鹗难成燕雀伍，非熊本是帝王师。贤臣虽蕴经邦术，
明主终无谏猎时。莫道百僚忧礼绝，兼闻七郡怕天移。
直缘材力头头赡，专被文星步步随。不信重言通造化，
须臾便可变荣衰。
