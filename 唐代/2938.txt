入崖口五渡寄李適
唐代
宋之问
抱琴登绝壑，伐木溯清川。路极意谓尽，势回趣转绵。
人远草木秀，山深云景鲜。余负海峤情，自昔微尚然。
弥旷十馀载，今来宛仍前。未窥仙源极，独进野人船。
时攀乳窦憩，屡薄天窗眠。夜弦响松月，朝楫弄苔泉。
因冥象外理，永谢区中缘。碧潭可遗老，丹砂堪学仙。
莫使驰光暮，空令归鹤怜。
