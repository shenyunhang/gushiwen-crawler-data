答河南李士巽题香山寺
唐代
韦应物
洛都游宦日，少年携手行。投杯起芳席，总辔振华缨。
关塞有佳气，岩开伊水清。攀林憩佛寺，登高望都城。
蹉跎二十载，世务各所营。兹赏长在梦，故人安得并。
前岁守九江，恩诏赴咸京。因途再登历，山河属晴明。
寂寞僧侣少，苍茫林木成。墙宇或崩剥，不见旧题名。
旧游况存殁，独此泪交横。交横谁与同，书壁贻友生。
今兹守吴郡，绵思方未平。子复经陈迹，一感我深情。
远蒙恻怆篇，中有金玉声。反覆终难答，金玉尚为轻。
