奉使登终南山
唐代
王湾
常爱南山游，因而尽原隰。数朝至林岭，百仞登嵬岌。
石壮马径穷，苔色步缘入。物奇春状改，气远天香集。
虚洞策杖鸣，低云拂衣湿。倚岩见庐舍，入户欣拜揖。
问性矜勤劳，示心教澄习。玉英时共饭，芝草为余拾。
境绝人不行，潭深鸟空立。一乘从此授，九转兼是给。
辞处若轻飞，憩来唯吐吸。闲襟超已胜，回路倏而及。
烟色松上深，水流山下急。渐平逢车骑，向晚睨城邑。
峰在野趣繁，尘飘宦情涩。辛苦久为吏，劳生何妄执。
日暮怀此山，悠然赋斯什。
