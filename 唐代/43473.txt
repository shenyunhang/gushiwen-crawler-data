答道素上人别
唐代
皎然
春色遍远道，寂寞闽中行。碧水何渺渺，白云亦英英。
离人不可望，日暮芳洲情。黄鹤有逸翮，翘首白云倾。
欲为山中侣，肯秘辽天声。蓝缕真子褐，葳蕤近臣缨。
以兹夺尔怀，常恐道不成。吾门弟子中，不减惠休名。
一性研已远，五言功更精。从君汗漫游，莫废学无生。
忍草肯摇落，禅枝不枯荣。采采慰长路，知吾心不轻。
幻情有去住，真性无离别。留取老桂枝，归来共攀折。
