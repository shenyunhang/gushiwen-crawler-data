奉和袭美太湖诗二十首。雨中游包山精舍
唐代
陆龟蒙
包山信神仙，主者上真职。及栖钟梵侣，又是清凉域。
乃知烟霞地，绝俗无不得。岩开一径分，柏拥深殿黑。
僧闲若图画，像古非雕刻。海客施明珠，湘蕤料净食。
有鱼皆玉尾，有乌尽金臆。手携鞞铎佉，若在中印国。
千峰残雨过，万籁清且极。此时空寂心，可以遗智识。
知君战未胜，尚倚功名力。却下听经徒，孤帆有行色。
