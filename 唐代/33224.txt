七爱诗。李翰林（白）
唐代
皮日休
吾爱李太白，身是酒星魄。口吐天上文，迹作人间客。
磥砢千丈林，澄澈万寻碧。醉中草乐府，十幅笔一息。
召见承明庐，天子亲赐食。醉曾吐御床，傲几触天泽。
权臣妒逸才，心如斗筲窄。失恩出内署，海岳甘自适。
刺谒戴接z5，赴宴著縠屐。诸侯百步迎，明君九天忆。
竟遭腐胁疾，醉魄归八极。大鹏不可笼，大椿不可植。
蓬壶不可见，姑射不可识。五岳为辞锋，四溟作胸臆。
惜哉千万年，此俊不可得。
