冬日述怀奉呈韦祭酒张左丞兰台名贤
唐代
崔日知
弱龄好经籍，披卷即怡然。覃精四十载，驰骋数千言。
孔壁采遗篆，周韦考绝编。袁公论剑术，孙子叙兵篇。
鲁史君臣道，姬书日月悬。从师改炎燠，负笈遍山川。
上异西河夏，中非北海玄。光荣拾青紫，名价接通贤。
既重万钟乐，宁思二顷田。长戟同分虎，高冠亚附蝉。
晚怀重虚旷，养志息雕镌。登高惭思拙，匠物谢情妍。
不慕张平子，宁希王仲宣。谁谓登龙日，翻成刻鹄年。
循循劳善诱，轧轧思微牵。琢磨才既竭，钻仰德弥坚。
朽木诚为谕，扪心徒自怜。终期吞鸟梦，振翼上云烟。
赋成先掷地，词高直掞天。更执抠衣礼，仍开函丈筵。
雾披槐市蔼，水静璧池圆。愿逐从风叶，飞舞翰林前。
