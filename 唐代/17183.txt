和李中丞慈恩寺清上人院牡丹花歌
唐代
权德舆
澹荡韶光三月中，牡丹偏自占春风。时过宝地寻香径，
已见新花出故丛。曲水亭西杏园北，浓芳深院红霞色。
擢秀全胜珠树林，结根幸在青莲域。艳蕊鲜房次第开，
含烟洗露照苍苔。庞眉倚杖禅僧起，轻翅萦枝舞蝶来。
独坐南台时共美，闲行古刹情何已。花间一曲奏阳春，
应为芬芳比君子。
