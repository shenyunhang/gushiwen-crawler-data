送诸葛觉往随州读书（李繁时为随州刺史宰相泌之子也）
唐代
韩愈
邺侯家多书，插架三万轴。一一悬牙签，新若手未触。
为人强记览，过眼不再读。伟哉群圣文，磊落载其腹。
行年五十馀，出守数已六。京邑有旧庐，不容久食宿。
台阁多官员，无地寄一足。我虽官在朝，气势日局缩。
屡为丞相言，虽恳不见录。送行过浐水，东望不转目。
今子从之游，学问得所欲。入海观龙鱼，矫翮逐黄鹄。
勉为新诗章，月寄三四幅。
