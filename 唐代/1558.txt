相和歌辞。张静婉采莲曲
唐代
温庭筠
兰膏坠发红玉春，燕钗拖颈抛盘云。城西杨柳向娇晚，
门前沟水波潾潾。麒麟公子朝天客，珮马珰珰度春陌。
掌中无力舞衣轻，翦断鲛绡破春碧。抱月飘烟一尺腰，
麝脐龙髓怜娇饶。秋罗拂衣碎光动，露重花多香不销。
鸂鶒胶胶塘水满，绿萍如粟莲茎短。一夜西风送雨来，
粉痕零落愁红浅。船头折藕丝暗牵，藕根莲子相留连。
郎心似月月易缺，十五十六清光圆。
