叉鱼招张功曹（署）
唐代
韩愈
叉鱼春岸阔，此兴在中宵。大炬然如昼，长船缚似桥。
深窥沙可数，静搒水无摇。刃下那能脱，波间或自跳。
中鳞怜锦碎，当目讶珠销。迷火逃翻近，惊人去暂遥。
竞多心转细，得隽语时嚣。潭罄知存寡，舷平觉获饶。
交头疑凑饵，骈首类同条。濡沫情虽密，登门事已辽。
盈车欺故事，饲犬验今朝。血浪凝犹沸，腥风远更飘。
盖江烟幂幂，拂棹影寥寥。獭去愁无食，龙移惧见烧。
如棠名既误，钓渭日徒消。文客惊先赋，篙工喜尽谣。
脍成思我友，观乐忆吾僚。自可捐忧累，何须强问鸮.
