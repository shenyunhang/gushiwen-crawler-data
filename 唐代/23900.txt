狂吟七言十四韵
唐代
白居易
亦知世是休明世，自想身非富贵身。但恐人间为长物，
不如林下作遗民。游依二室成三友，住近双林当四邻。
性海澄渟平少浪，心田洒扫净无尘。香山闲宿一千夜，
梓泽连游十六春。是客相逢皆故旧，无僧每见不殷勤。
药停有喜闲销疾，金尽无忧醉忘贫。补绽衣裳愧妻女，
支持酒肉赖交亲。俸随日计钱盈贯，禄逐年支粟满囷。
洛堰鱼鲜供取足，游村果熟馈争新。诗章人与传千首，
寿命天教过七旬。点检一生徼幸事，东都除我更无人。
