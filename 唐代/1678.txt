杂曲歌辞。妾薄命
唐代
武平一
有女妖且丽，裴回湘水湄。水湄兰杜芳，采之将寄谁。
瓠犀发皓齿，双蛾嚬翠眉。红脸如开莲，素肤若凝脂。
绰约多逸态，轻盈不自持。常矜绝代色，复恃倾城姿。
子夫前入侍，飞燕复当时。正悦掌中舞，宁哀团扇诗。
洛川昔云遇，高唐今尚违。幽阁禽雀噪，闲阶草露滋。
流景一何速，年华不可追。解佩安所赠，怨咽空自悲。
