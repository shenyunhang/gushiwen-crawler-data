玩半开花赠皇甫郎中（八年寒食日池东小楼上作）
唐代
白居易
勿讶春来晚，无嫌花发迟。人怜全盛日，我爱半开时。
紫蜡黏为蒂，红苏点作蕤。成都新夹缬，梁汉碎胭脂。
树杪真珠颗，墙头小女儿。浅深妆驳落，高下火参差。
蝶戏争香朵，莺啼选稳枝。好教郎作伴，合共酒相随。
醉玩无胜此，狂嘲更让谁。犹残少年兴，不似老人诗。
西日凭轻照，东风莫杀吹。明朝应烂漫，后夜更离披。
林下遥相忆，尊前暗有期。衔杯嚼蕊思，唯我与君知。
