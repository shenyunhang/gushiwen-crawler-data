同清江师月夜听坚正二上人为怀州转法华经歌
唐代
朱湾
若耶谿畔云门僧，夜闲燕坐听真乘。莲花秘偈药草喻，
二师身住口不住。凿井求泉会到源，闭门避火终迷路。
前心后心皆此心，梵音妙音柔软音。清泠霜磬有时动，
寂历空堂宜夜深。向来不寐何所事，一念才生百虑息。
风翻乱叶林有声，雪映闲庭月无色。玄关密迹难可思，
醒人悟兮醉人疑。衣中系宝觉者谁，临川内史字得之。
