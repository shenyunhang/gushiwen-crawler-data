浣溪沙
唐代
李珣
入夏偏宜澹薄妆，越罗衣褪郁金黄，翠钿檀注助容光¤
相见无言还有恨，几回判却又思量，月窗香径梦悠飏.
晚出闲庭看海棠，风流学得内家妆，小钗横戴一枝芳¤
镂玉梳斜云鬓腻，缕金衣透雪肌香，暗思何事立残阳。
访旧伤离欲断魂，无因重见玉楼人，六街微雨镂香尘¤
早为不逢巫峡梦，那堪虚度锦江春，遇花倾酒莫辞频。
红藕花香到槛频，可堪闲忆似花人，旧欢如梦绝音尘¤
翠叠画屏山隐隐，冷铺文簟水潾潾，断魂何处一蝉新。
