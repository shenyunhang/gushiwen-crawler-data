洞庭山维谅上人院阶前孤生橘树歌
唐代
皎然
洞庭仙山但生橘，不生凡木与梨栗。真子无私自不栽，
感得一株阶下出。细叶繁枝委露新，四时常绿不关春。
若言此物无道性，何意孤生来就人。二月三月山初暖，
最爱低檐数枝短。白花不用乌衔来，自有风吹手中满。
九月十月争破颜，金实离离色殷殷，一夜天晴香满山。
天生珍木异于俗，俗士来逢不敢触。清阴独步禅起时，
徙倚前看看不足。
