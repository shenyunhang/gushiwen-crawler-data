闻前王使君在泽潞居
唐代
贯休
为善无近名，窃名者得声不如心，诚哉是言也。
使君圣朝瑞，乾符初刺婺。德变人性灵，笔变人风土。
烟霞与虫鸟，和气将美雨。千里与万里，各各来相附。
信哉有良吏，玄谶应百数。古人古人自古人，
今日又见民歌六七袴.不幸大寇崩腾来，孤城势孤固难锢。
攀辕既不及，旌旆冲风露。大驾已西幸，飘零何处去。
婺人空悲哀，对生祠泣沾莓苔。忽闻暂寄河之北，
兵强四面无尘埃。唯祝銮舆早归来，用此咎繇仲虺才。
使四野雾廓，八纮镜开。皇天无亲，长与善邻，宜哉宜哉。
