闲居拟齐梁四首
唐代
贯休
夜雨山草滋，爽籁生古木。闲吟竹仙偈，清于嚼金玉。
蟋蟀啼坏墙，苟免悲局促。道人优昙花，迢迢远山绿。
果熟无低枝，芳香入屏帷。故人久不来，萱草何离离。
苦吟斋貌减，更被杉风吹。独赖湖上翁，时为烹露葵。
红藕映嘉鲂，澄池照孤坐。池痕放文彩，雨气增慵堕。
山翁寄术药，幸得秋病可。终召十七人，云中备香火。
清气生沧洲，残云落林薮。放鹤久不归，不知更归否。
支策到江湄，江皋木叶飞。自怜为客远，还如鹊绕枝。
南枝复北枝，玉露沾毛衣。
