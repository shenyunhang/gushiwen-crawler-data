杂言奉和圣制至承光院见自生藤感其得地因以成咏应制
唐代
崔元翰
新藤正可玩，得地又蓬时。
罗生密叶交绿蔓，欲布清阴垂紫蕤。
已带朝光暖，犹含轻露滋。
遥依千华殿，稍上万年枝。
余芳连桂树，积润傍莲池。
岂如幽谷无人见，空覆荒榛杂兔丝。
圣心对此应有感，隐迹如斯谁复知。
怀贤劳永叹，比物赋新诗。
聘丘园，访茅茨，为谢中林士，王道本无私。
