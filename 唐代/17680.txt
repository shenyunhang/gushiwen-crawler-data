洞庭湖阻风赠张十一署·时自阳山徙掾江陵
唐代
韩愈
十月阴气盛，北风无时休。苍茫洞庭岸，与子维双舟。 
雾雨晦争泄，波涛怒相投。犬鸡断四听，粮绝谁与谋。 
相去不容步，险如碍山丘。清谈可以饱，梦想接无由。 
男女喧左右，饥啼但啾啾。非怀北归兴，何用胜羁愁。 
云外有白日，寒光自悠悠。能令暂开霁，过是吾无求。
