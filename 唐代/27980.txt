川守大夫刘公早岁寓居敦行里肆有题壁十韵…辄献此诗
唐代
杜牧
旅馆当年葺，公才此日论。林繁轻竹祖，树暗惜桐孙。
炼药藏金鼎，疏泉陷石盆。散科松有节，深薙草无根。
龙卧池犹在，莺迁谷尚存。昔为扬子宅，今是李膺门。
积学萤尝聚，微词凤早吞。百年明素志，三顾起新恩。
雪耀冰霜冷，尘飞水墨昏。莫教垂露迹，岁晚杂苔痕。
