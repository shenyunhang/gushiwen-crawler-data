故刑部李尚书挽词三首
唐代
张九龄
仙宗出赵北，相业起山东。明德尝为礼，嘉谋屡作忠。
论经白虎殿，献赋甘泉宫。与善今何在，苍生望已空。
宿昔三台践，荣华驷马归。印从青琐拜，翰入紫宸挥。
题剑恩方重，藏舟事已非。龙门不可望，感激涕沾衣。
永叹常山宝，沉埋京兆阡。同盟会五月，华表记千年。
渺漫野中草，微茫空里烟。共悲人事绝，唯对杜陵田。
