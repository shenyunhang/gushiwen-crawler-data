感怀弟妹（一作汝坟示弟妹）
唐代
沈千运
今日春气暖，东风杏花拆。筋力久不如，却羡涧中石。
神仙杳难准，中寿稀满百。近世多夭伤，喜见鬓发白。
杖藜竹树间，宛宛旧行迹。岂知林园主，却是林园客。
兄弟可存半，空为亡者惜。冥冥无再期，哀哀望松柏。
骨肉能几人，年大自疏隔。性情谁免此，与我不相易。
唯念得尔辈，时看慰朝夕。平生兹已矣，此外尽非适。
