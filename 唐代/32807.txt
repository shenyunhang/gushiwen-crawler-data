观山灯献徐尚书
唐代
温庭皓
一峰当胜地，万点照严城。势异昆冈发，光疑玄圃生。
焚书翻见字，举燧不招兵。况遇新春夜，何劳秉烛行。
九枝应并耀，午夜忽潜然。景集青山外，萤分碧草前。
辉华侵月影，历乱写星躔。望极高楼上，摇光满绮筵。
春山收暝色，爝火集馀辉。丽景饶红焰，祥光出翠微。
白榆行自比，青桂影相依。唯有偷光客，追游欲忘归。
