明冰篇
唐代
富嘉谟
北陆苍茫河海凝，南山阑干昼夜冰，素彩峨峨明月升。
深山穷谷不自见，安知采斫备嘉荐，阴房涸沍掩寒扇。
阳春二月朝始暾，春光潭沱度千门，明冰时出御至尊。
彤庭赫赫九仪备，腰玉煌煌千官事，明冰毕赋周在位。
忆昨沙漠寒风涨，昆仑长河冰始壮，漫汗崚嶒积亭障。
嗈嗈鸣雁江上来，禁苑池台冰复开，摇青涵绿映楼台。
豳歌七月王风始，凿冰藏用昭物轨，四时不忒千万祀。
