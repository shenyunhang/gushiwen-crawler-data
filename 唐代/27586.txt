奉和门下相公送西川相公兼领相印出镇全蜀诗十八韵
唐代
杜牧
盛业冠伊唐，台阶翊戴光。无私天雨露，有截舜衣裳。
蜀辍新衡镜，池留旧凤凰。同心真石友，写恨蔑河梁。
虎骑摇风旆，貂冠韵水苍。彤弓随武库，金印逐文房。
栈压嘉陵咽，峰横剑阁长。前驱二星去，开险五丁忙。
回首峥嵘尽，连天草树芳。丹心悬魏阙，往事怆甘棠。
治化轻诸葛，威声慑夜郎。君平教说卦，夫子召升堂。
塞接西山雪，桥维万里樯。夺霞红锦烂，扑地酒垆香。
忝逐三千客，曾依数仞墙。滞顽堪白屋，攀附亦同行。
肉管伶伦曲，箫韶清庙章。唱高知和寡，小子斐然狂。
