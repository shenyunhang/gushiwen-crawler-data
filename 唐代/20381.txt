昌谷北园新笋四首
唐代
李贺
箨落长竿削玉开，君看母笋是龙材。
更容一夜抽千尺，别却池园数寸泥。
斫取青光写楚辞，腻香春粉黑离离。
无情有恨何人见，露压烟啼千万枝。
家泉石眼两三茎，晓看阴根紫脉生。
今年水曲春沙上，笛管新篁拔玉青。
古竹老梢惹碧云，茂陵归卧叹清贫。
风吹千亩迎雨啸，鸟重一枝入酒尊。
