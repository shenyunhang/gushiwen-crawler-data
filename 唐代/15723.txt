寄李益少监兼送张实游幽州
唐代
王建
大雅废已久，人伦失其常。天若不生君，谁复为文纲。
迷者得道路，溺者遇舟航。国风人已变，山泽增辉光。
星辰有其位，岂合离帝傍。贤人既遐征，凤鸟安来翔。
少小慕高名，所念隔山冈。集卷新纸封，每读常焚香。
古来难自达，取鉴在贤良。未为知音故，徒恨名不彰。
谅无金石坚，性命岂能长。常恐一世中，不上君子堂。
伟哉清河子，少年志坚强。箧中有素文，千里求发扬。
自顾音韵乖，无因合宫商。幸君达精诚，为我求回章。
