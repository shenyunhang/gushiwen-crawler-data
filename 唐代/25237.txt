玉山谣奉送王隐者
唐代
鲍溶
凤凰城南玉山高，石脚耸立争雄豪。攒峰胎玉气色润，
百泉透云流不尽。万古分明对眼开，五烟窈窕呈祥近。
有客师事金身仙，用金买得山中田。闲开玉水灌芝草，
静醉天酒松间眠。心期南溟万里外，出山几遇光阴改。
水玉丁东不可闻，冰华皎洁应如待。秋风引吾歌去来，
玉山彩翠遥相催。殷勤千树玉山顶，碧洞寥寥寒锦苔。
