与颜濬冥会诗
唐代
陈宫妃嫔
秋草荒台响夜蛩，白杨凋尽减悲风。
彩笺曾擘欺江总，绮阁尘消玉树空。
宝阁排云称望仙，五云高艳拥朝天。
清溪犹有当时月，应照琼花绽绮筵。
素魄初圆恨翠娥，繁华浓艳竟如何。
南朝唯有长江水，依旧门前作逝波。
箫管清吟怨丽华，秋江寒月绮窗斜。
惭非后主题笺客，得见临春阁上花。
