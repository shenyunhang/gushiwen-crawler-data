三叹
唐代
元稹
孤剑锋刃涩，犹能神彩生。有时雷雨过，暗吼阗阗声。
主人閟灵宝，畏作升天行。淬砺当阳铁，刻为干镆名。
远求鸊鹈莹，同用玉匣盛。颜色纵相类，利钝颇相倾。
雄为光电烻，雌但深泓澄。龙怒有奇变，青蛇终不惊。
仙凤翠皇死，葳蕤光彩低。非无鸳鸾侣，誓不同树栖。
飞驰岁云暮，感念雏在泥。顾影不自暖，寄尔蟠桃鸡。
驯养岂无愧，类族安得齐。愿言成羽翼，奋翅凌丹梯。
天骥失龙偶，三年常夜嘶。哀缘喷风断，渴且含霜啼。
长恐绝遗类，不复蹑云霓。非无駉駉者，鹤意不在鸡。
春来筋骨瘦，吊影心亦迷。自此渥洼种，应生浊水泥。
