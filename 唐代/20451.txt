公无出门
唐代
李贺
天迷迷，地密密。熊虺食人魂，雪霜断人骨。
嗾犬狺狺相索索，舐掌偏宜佩兰客。帝遣乘轩灾自息，
玉星点剑黄金轭。我虽跨马不得还，历阳湖波大如山。
毒虬相视振金环，狻猊猰貐吐馋涎。鲍焦一世披草眠，
颜回廿九鬓毛斑。颜回非血衰，鲍焦不违天。天畏遭衔啮，
所以致之然。分明犹惧公不信，公看呵壁书问天。
