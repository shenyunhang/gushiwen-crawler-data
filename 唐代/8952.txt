张彭州前与缑氏冯少府各惠寄一篇多故未答…兼远简冯生
唐代
韦应物
君昔掌文翰，西垣复石渠。朱衣乘白马，辉光照里闾。
余时忝南省，接宴愧空虚。一别守兹郡，蹉跎岁再除。
长怀关河表，永日简牍馀。郡中有方塘，凉阁对红蕖。
金玉蒙远贶，篇咏见吹嘘。未答平生意，已没九原居。
秋风吹寝门，长恸涕涟如。覆视缄中字，奄为昔人书。
发鬓已云白，交友日凋疏。冯生远同恨，憔悴在田庐。
