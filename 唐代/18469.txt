竞渡曲
唐代
刘禹锡
沅江五月平堤流，邑人相将浮彩舟。灵均何年歌已矣，
哀谣振楫从此起。杨桴击节雷阗阗，乱流齐进声轰然。
蛟龙得雨鬐鬣动，螮蝀饮河形影联。刺史临流褰翠帏，
揭竿命爵分雄雌。先鸣馀勇争鼓舞，未至衔枚颜色沮。
百胜本自有前期，一飞由来无定所。风俗如狂重此时，
纵观云委江之湄。彩旂夹岸照蛟室，罗袜凌波呈水嬉。
曲终人散空愁暮，招屈亭前水东注。
