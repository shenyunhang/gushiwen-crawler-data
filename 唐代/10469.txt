遣兴五首
唐代
杜甫
天用莫如龙，有时系扶桑。顿辔海徒涌，神人身更长。
性命苟不存，英雄徒自强。吞声勿复道，真宰意茫茫。
地用莫如马，无良复谁记。此日千里鸣，追风可君意。
君看渥洼种，态与驽骀异。不杂蹄啮间，逍遥有能事。
陶潜避俗翁，未必能达道。观其著诗集，颇亦恨枯槁。
达生岂是足，默识盖不早。有子贤与愚，何其挂怀抱。
贺公雅吴语，在位常清狂。上疏乞骸骨，黄冠归故乡。
爽气不可致，斯人今则亡。山阴一茅宇，江海日凄凉。
吾怜孟浩然，裋褐即长夜。赋诗何必多，往往凌鲍谢。
清江空旧鱼，春雨馀甘蔗。每望东南云，令人几悲吒。
