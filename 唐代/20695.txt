张旧蚊帱
唐代
元稹
逾年间生死，千里旷南北。家居无见期，况乃异乡国。
破尽裁缝衣，忘收遗翰墨。独有缬纱帱，凭人远携得。
施张合欢榻，展卷双鸳翼。已矣长空虚，依然旧颜色。
裴回将就寝，徙倚情何极。昔透香田田，今无魂恻恻。
隙穿斜月照，灯背空床黑。达理强开怀，梦啼还过臆。
平生贫寡欢，夭枉劳苦忆。我亦距几时，胡为自摧逼。
烛蛾焰中舞，茧蚕丛上织。燋烂各自求，他人顾何力。
多离因苟合，恶影当务息。往事勿复言，将来幸前识。
