酬穆七侍郎早登使院西楼感怀
唐代
权德舆
耿耿宵欲半，振衣庭户前。浩歌抚长剑，临风泛清弦。
晴霜丽寒芜，微月露碧鲜。杉梧韵幽籁，河汉明秋天。
良夜虽可玩，沉忧逾浩然。楼中迟启明，林际挥宿烟。
晨风响钟鼓，曙色映山川。滔滔天外驶，杲杲朝日悬。
因穷西南永，得见天地全。动植相纠纷，车从竞喧阗。
鳣鲔跃洪流，麇麚倚荒阡。嗈嗈白云雁，嘒嘒清露蝉。
一气鼓万殊，晦明相推迁。羲和无停鞅，不得常少年。
当令志气神，及此鬓发玄。岂唯十六族，今古称其贤。
夫君才气雄，振藻何翩翩。诗轻沈隐侯，赋拟王仲宣。
小鸟抢榆枋，大鹏激三千。与君期晚岁，方结林栖缘。
