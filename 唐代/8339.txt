奔亡道中五首
唐代
李白
苏武天山上，田横海岛边。万重关塞断，何日是归年。
亭伯去安在，李陵降未归。愁容变海色，短服改胡衣。
谈笑三军却，交游七贵疏。仍留一只箭，未射鲁连书。
函谷如玉关，几时可生还。洛阳为易水，嵩岳是燕山。
俗变羌胡语，人多沙塞颜。申包惟恸哭，七日鬓毛斑。
淼淼望湖水，青青芦叶齐。归心落何处，日没大江西。
歇马傍春草，欲行远道迷。谁忍子规鸟，连声向我啼。
