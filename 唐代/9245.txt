送许拾遗恩归江宁拜亲
唐代
岑参
诏书下青琐，驷马还吴洲。束帛仍赐衣，恩波涨沧流。
微禄将及亲，向家非远游。看君五斗米，不谢万户侯。
适出西掖垣，如到南徐州。归心望海日，乡梦登江楼。
大江盘金陵，诸山横石头。枫树隐茅屋，橘林系渔舟。
种药疏故畦，钓鱼垂旧钩。对月京口夕，观涛海门秋。
天子怜谏官，论事不可休。早来丹墀下，高驾无淹留。
