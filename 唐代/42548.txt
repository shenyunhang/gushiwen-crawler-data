游长安诸寺联句。常乐坊赵景公寺。吴画联句
唐代
段成式
惨澹十堵内，吴生纵狂迹。风云将逼人，神鬼如脱壁。 ——段成式
其中龙最怪，张甲方汗栗。黑云夜窸窣，焉知不霹雳。 ——张希复
此际忽仙子，猎猎衣舄奕。妙瞬乍疑生，参差夺人魄。 ——郑符
往往乘猛虎，冲梁耸奇石。苍峭束高泉，角膝惊欹侧。 ——段成式
冥狱不可视，毛戴腋流液。苟能水成河，刹那沈火宅。 ——升上人
