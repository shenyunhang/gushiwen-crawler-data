大茅岭东新居忆亡子从真
唐代
顾况
谷鸟犹呼儿，山人夕沾襟。怀哉隔生死，怅矣徒登临。
东门忧不入，西河遇亦深。古来失中道，偶向经中寻。
大象无停轮，倏忽成古今。其夭非不幸，炼形由太阴。
凡欲攀云阶，譬如火铸金。虚室留旧札，洞房掩闲琴。
泉源登方诸，上有空青林。仿佛通寤寐，萧寥邈微音。
软草被汀洲，鲜云略浮沈。赪景宣叠丽，绀波响飘淋。
石窟含云巢，迢迢耿南岑。悲恨自兹断，情尘讵能侵。
真静一时变，坐起唯从心。
