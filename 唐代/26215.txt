从军行
唐代
姚合
滥得进士名，才用苦不长。性癖艺亦独，十年作诗章。
六义虽粗成，名字犹未扬。将军俯招引，遣脱儒衣裳。
常恐虚受恩，不惯把刀枪。又无远筹略，坐使虏灭亡。
昨来发兵师，各各赴战场。顾我同老弱，不得随戎行。
丈夫生世间，职分贵所当。从军不出门，岂异病在床。
谁不恋其家，其家无风霜。鹰鹘念搏击，岂贵食满肠。
