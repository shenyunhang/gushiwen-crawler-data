燕支行（时年二十一）
唐代
王维
汉家天将才且雄，来时谒帝明光宫。万乘亲推双阙下，
千官出饯五陵东。誓辞甲第金门里，身作长城玉塞中。
卫霍才堪一骑将，朝廷不数贰师功。赵魏燕韩多劲卒，
关西侠少何咆勃。报雠只是闻尝胆，饮酒不曾妨刮骨。
画戟雕戈百白寒，连旗大旆黄尘没。叠鼓遥翻瀚海波，
鸣笳乱动天山月。麒麒锦带佩吴钩，飒沓青骊跃紫骝。
拔剑已断天骄臂，归鞍共饮月支头。汉兵大呼一当百，
虏骑相看哭且愁。教战虽令赴汤火，终知上将先伐谋。
