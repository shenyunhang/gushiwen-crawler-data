同元使君舂陵行
唐代
杜甫
遭乱发尽白，转衰病相婴。沈绵盗贼际，狼狈江汉行。
叹时药力薄，为客羸瘵成。吾人诗家秀，博采世上名。
粲粲元道州，前圣畏后生。观乎舂陵作，欻见俊哲情。
复览贼退篇，结也实国桢。贾谊昔流恸，匡衡常引经。
道州忧黎庶，词气浩纵横。两章对秋月，一字偕华星。
致君唐虞际，纯朴忆大庭。何时降玺书，用尔为丹青。
狱讼永衰息，岂唯偃甲兵。凄恻念诛求，薄敛近休明。
乃知正人意，不苟飞长缨。凉飙振南岳，之子宠若惊。
色阻金印大，兴含沧浪清。我多长卿病，日夕思朝廷。
肺枯渴太甚，漂泊公孙城。呼儿具纸笔，隐几临轩楹。
作诗呻吟内，墨澹字欹倾。感彼危苦词，庶几知者听。
