偶游龙门北溪忽怀骊山别业因以言志示弟淑奉呈诸大僚
唐代
韦嗣立
幽谷杜陵边，风烟别几年。偶来伊水曲，溪嶂觉依然。
傍浦怜芳树，寻崖爱绿泉。岭云随马足，山鸟向人前。
地合心俱静，言因理自玄。短才叨重寄，尸禄愧妨贤。
每挹挂冠侣，思从初服旋。稻粱仍欲报，岁月坐空捐。
助岳无纤块，输溟谢末涓。还悟北辕失，方求南涧田。
