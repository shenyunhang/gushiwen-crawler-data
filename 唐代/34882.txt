读修睦上人歌篇
唐代
李咸用
李白亡，李贺死，陈陶赵睦寻相次。须知代不乏骚人，
贯休之后，惟修睦而已矣。睦公睦公真可畏，
开口向人无所忌。才似烟霞生则媚，直如屈轶佞则指。
意下纷纷造化机，笔头滴滴文章髓。明月清风三十年，
被君驱使如奴婢。劝君休，莫容易，世俗由来稀则贵。
珊瑚高架五云毫，小小不须烦藻思。
