潇湘二十韵
唐代
齐己
二水远难论，从离向坎奔。冷穿千嶂脉，清过几州门。
阔去都凝白，傍来尽带浑。经游闻舜禹，表里见乾坤。
浦静鱼闲钓，湾凉雁自屯。月来分夜底，云度见秋痕。
暮气藏邻寺，寒涛聒近村。离骚传永恨，鼓瑟奏遗魂。
雾拥鱼龙窟，槎欹岛屿根。秋风帆上下，落日树沈昏。
柳少沙洲缺，苔多古岸存。禽巢依橘柚，獭径入兰荪。
色自江南绝，名闻海内尊。吴头雄莫遏，汉口壮堪吞。
寥泬晴方映，冯夷信忽翻。渡遥峰翠叠，汀小荻花繁。
势接湖烟涨，声和瘴雨喷。急摇吟客舫，狂溅野人樽。
疏凿谁穷本，澄鲜自有源。对兹伤九曲，含浊出昆仑。
