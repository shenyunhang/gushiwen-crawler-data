偶游石盎僧舍（宣州作）
唐代
杜牧
敬岑草浮光，句沚水解脉。益郁乍怡融，凝严忽颓坼。
梅颣暖眠酣，风绪和无力。凫浴涨汪汪，雏娇村幂幂。
落日美楼台，轻烟饰阡陌。潋绿古津远，积润苔基释。
孰谓汉陵人，来作江汀客。载笔念无能，捧筹惭所画。
任辔偶追闲，逢幽果遭适。僧语淡如云，尘事繁堪织。
今古几辈人，而我何能息。
