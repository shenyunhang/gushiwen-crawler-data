田侍郎归镇（一作上魏博田侍中八首）
唐代
王建
去处长将决胜筹，回回身在阵前头。
贼城破后先锋入，看著红妆不敢收。
熨帖朝衣抛战袍，夔龙班里侍中高。
对时先奏牙间将，次第天恩与节旄。
踏著家乡马脚轻，暮山秋色眼前明。
老人上酒齐头拜，得侍中来尽再生。
功成谁不拥藩方，富贵还须是本乡。
万里双旌汾水上，玉鞭遥指白云庄。
鼓吹幡旗道两边，行男走女喜骈阗。
旧交省得当时别，指点如今却少年。
广场破阵乐初休，彩纛高于百尺楼。
老将气雄争起舞，管弦回作大缠头。
笳声万里动燕山，草白天清塞马闲。
触处不如别处乐，可怜秋月照江关。
将士请衣忘却贫，绿窗红烛酒楼新。
家家尽踏还乡曲，明月街中不绝人。
