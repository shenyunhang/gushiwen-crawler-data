张伯英草书歌
唐代
皎然
伯英死后生伯高，朝看手把山中毫。先贤草律我草狂，
风云阵发愁钟王。须臾变态皆自我，象形类物无不可。
阆风游云千万朵，惊龙蹴踏飞欲堕。更睹邓林花落朝，
狂风乱搅何飘飘。有时凝然笔空握，情在寥天独飞鹤。
有时取势气更高，忆得春江千里涛。张生奇绝难再遇，
草罢临风展轻素。阴惨阳舒如有道，鬼状魑容若可惧。
黄公酒垆兴偏入，阮籍不嗔嵇亦顾。长安酒榜醉后书，
此日骋君千里步。
