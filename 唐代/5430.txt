嵩山十志十首。期仙磴
唐代
卢鸿一
期仙磴者，盖危磴穹窿，迥接云路，灵仙仿佛。若可期及，
儒者毁所不见则黜之，盖疑冰之谈信矣。词曰：
霏微阴壑兮气腾虹，迤逦危磴兮上凌空。
青霞杪兮紫云垂，鸾歌凤舞兮吹参差。
鸾歌凤舞兮期仙磴，鸿驾迎兮瑶华赠。山中人兮好神仙，
想像闻此兮欲升烟，铸月炼液兮伫还年。
