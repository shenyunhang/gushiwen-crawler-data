祭退之
唐代
张籍
呜呼吏部公，其道诚巍昂。生为大贤姿，天使光我唐。
德义动鬼神，鉴用不可详。独得雄直气，发为古文章。
学无不该贯，吏治得其方。三次论诤退，其志亦刚强。
再使平山东，不言所谋臧。荐待皆寒羸，但取其才良。
亲朋有孤稚，婚姻有办营。如彼天有斗，人可为信常。
如彼岁有春，物宜得华昌。哀哉未申施，中年遽殂丧。
朝野良共哀，矧于知旧肠。籍在江湖间，独以道自将。
学诗为众体，久乃溢笈囊。略无相知人，黯如雾中行。
北游偶逢公，盛语相称明。名因天下闻，传者入歌声。
公领试士司，首荐到上京。一来遂登科，不见苦贡场。
观我性朴直，乃言及平生。由兹类朋党，骨肉无以当。
坐令其子拜，常呼幼时名。追招不隔日，继践公之堂。
出则连辔驰，寝则对榻床。搜穷古今书，事事相酌量。
有花必同寻，有月必同望。为文先见草，酿熟偕共觞。
新果及异鲑，无不相待尝。到今三十年，曾不少异更。
公文为时师，我亦有微声。而后之学者，或号为韩张。
我官麟台中，公为大司成。念此委末秩，不能力自扬。
特状为博士，始获升朝行。未几享其资，遂忝南宫郎。
是事赖拯扶，如屋有栋梁。去夏公请告，养疾城南庄。
籍时官休罢，两月同游翔。黄子陂岸曲，地旷气色清。
新池四平涨，中有蒲荇香。北台临稻畴，茂柳多阴凉。
板亭坐垂钓，烦苦稍已平。共爱池上佳，联句舒遐情。
偶有贾秀才，来兹亦同并。移船入南溪，东西纵篙撑。
划波激船舷，前后飞鸥鶬.回入潭濑下，网截鲤与鲂。
踏沙掇水蔬，树下烝新粳。日来相与嬉，不知暑日长。
柴翁携童儿，聚观于岸傍。月中登高滩，星汉交垂芒。
钓车掷长线，有获齐欢惊。夜阑乘马归，衣上草露光。
公为游谿诗，唱咏多慨慷。自期此可老，结社于其乡。
籍受新官诏，拜恩当入城。公因同归还，居处隔一坊。
中秋十六夜，魄圆天差晴。公既相邀留，坐语于阶楹。
乃出二侍女，合弹琵琶筝。临风听繁丝，忽遽闻再更。
顾我数来过，是夜凉难忘。公疾浸日加，孺人视药汤。
来候不得宿，出门每回遑。自是将重危，车马候纵横。
门仆皆逆遣，独我到寝房。公有旷达识，生死为一纲。
及当临终晨，意色亦不荒。赠我珍重言，傲然委衾裳。
公比欲为书，遗约有修章。令我署其末，以为后事程。
家人号于前，其书不果成。子符奉其言，甚于亲使令。
鲁论未讫注，手迹今微茫。新亭成未登，闭在庄西厢。
书札与诗文，重叠我笥盈。顷息万事尽，肠情多摧伤。
旧茔盟津北，野窆动鼓钲。柳车一出门，终天无回箱。
籍贫无赠赀，曷用申哀诚。衣器陈下帐，醪饵奠堂皇。
明灵庶鉴知，仿佛斯来飨。
