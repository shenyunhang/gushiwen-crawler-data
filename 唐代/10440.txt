湖城东遇孟云卿，复归刘颢宅宿宴，饮散因为醉歌
唐代
杜甫
疾风吹尘暗河县，行子隔手不相见。湖城城南一开眼，
驻马偶识云卿面。向非刘颢为地主，懒回鞭辔成高宴。
刘侯叹我携客来，置酒张灯促华馔。且将款曲终今夕，
休语艰难尚酣战。照室红炉促曙光，萦窗素月垂文练。
天开地裂长安陌，寒尽春生洛阳殿。岂知驱车复同轨，
可惜刻漏随更箭。人生会合不可常，庭树鸡鸣泪如线。
