奉和幸江都应诏
唐代
虞世南
南国行周化，稽山秘夏图。百王岂殊轨，千载协前谟。
肆觐遵时豫，顺动悦来苏。安流进玉轴，戒道翼金吾。
龙旂焕辰象，凤吹溢川涂。封唐昔敷锡，分陕被荆吴。
沐道咸知让，慕义久成都。冬律初飞管，阳鸟正衔芦。
严飙肃林薄，暧景澹江湖。鸿私浃幽远，厚泽润凋枯。
虞琴起歌咏，汉筑动巴歈.多幸沾行苇，无庸类散樗。
