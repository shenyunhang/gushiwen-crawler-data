答郑方回
唐代
皎然
独禅外念入，中夜不成定。顾我憔悴容，泽君阳春咏。
词贞思且逸，琼彩何晖映。如聆云和音，况睹声名盛。
琴语掩为闻，山心声宜听。是时寒光澈，万境澄以净。
高秋日月清，中气天地正。远情偶兹夕，道用增寥夐。
思君处虚空，一操不可更。时美城北徐，家承谷口郑。
轩车未有辙，蒿兰且同径。庄生诫近名，夫子罕言命。
是以耕楚田，旷然殊独行。萎蕤鸾凤彩，特达珪璋性。
通隐嘉黄绮，高儒重荀孟。世污我未起，道蹇吾犹病。
逸翮思冥冥，潜鳞乐游泳。宗师许学外，恨不逢孔圣。
说诗迷颓靡，偶俗伤趋竞。此道谁共诠，因君情欲罄。
