凤凰台怪和歌四首
唐代
佚名
深闺闲锁难成梦，那得同衾共绣床。
一自与郎江上别，霜天更自觉宵长。
愁听黄莺唤友声，空闺曙色梦初成。
窗间总有花笺纸，难寄妾心字字明。
寂静璇闺度岁年，并头莲叶又如钱。
愁人独处那堪此，安得君来独枕眠。
卧病匡床香屡添，夜深犹有一丝烟。
怀君无计能成梦，更恨砧声到枕边。
