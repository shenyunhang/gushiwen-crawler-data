巫庙
唐代
王周
巴水走若箭，峡山开如屏。汹涌匹练白，崷崒浓蓝青。
崖空蓄云雨，滩恶惊雷霆。神仙宅幽邃，庙貌横杳冥。
隐约可一梦，缥缈馀千龄。名利有所役，舟楫无暂停。
悉窣垂肸蚃，祠祷希安宁。鸦鸦尔何物，飞飞来庙庭。
纷纷飏寥泬，远近随虚舲.铁石砺觜爪，金碧辉光翎。
翔集托阴险，鵮啄贪膻腥。日既恃威福，岁久为精灵。
依草与附木，诬诡殊不经。城狐与社鼠，琐细何足听。
况乎人假人，心阔吞沧溟。
