春日闲居三首
唐代
白居易
陶云爱吾庐，吾亦爱吾屋。屋中有琴书，聊以慰幽独。
是时三月半，花落庭芜绿。舍上晨鸠鸣，窗间春睡足。
睡足起闲坐，景晏方栉沐。今日非十斋，庖童馈鱼肉。
饥来恣餐歠，冷热随所欲。饱竟快搔爬，筋骸无检束。
岂徒畅肢体，兼欲遗耳目。便可傲松乔，何假杯中渌。
广池春水平，群鱼恣游泳。新林绿阴成，众鸟欣相鸣。
时我亦潇洒，适无累与病。鱼鸟人则殊，同归于遂性。
缅思山梁雉，时哉感孔圣。圣人不得所，慨然叹时命。
我今对鳞羽，取乐成谣咏。得所仍得时，吾生一何幸。
劳者不觉歌，歌其劳苦事。逸者不觉歌，歌其逸乐意。
问我逸如何，闲居多兴味。问我乐如何，闲官少忧累。
又问俸厚薄，百千随月至。又问年几何，七十行欠二。
所得皆过望，省躬良可愧。马闲无羁绊，鹤老有禄位。
设自为化工，优饶只如是。安得不歌咏，默默受天赐。
