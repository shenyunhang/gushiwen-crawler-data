平蔡州三首
唐代
刘禹锡
蔡州城中众心死，妖星夜落照壕水。汉家飞将下天来，
马箠一挥门洞开。贼徒崩腾望旗拜，有若群蛰惊春雷。
狂童面缚登槛车，太白夭矫垂捷书。相公从容来镇抚，
常侍郊迎负文弩。四人归业闾里间，小儿跳浪健儿舞。
汝南晨鸡喔喔鸣，城头鼓角音和平。路傍老人忆旧事，
相与感激皆涕零。老人收泣前致辞，官军入城人不知。
忽惊元和十二载，重见天宝承平时。
九衢车马浑浑流，使臣来献淮西囚。四夷闻风失匕箸，
天子受贺登高楼。妖童擢发不足数，血污城西一抔土。
南峰无火楚泽间，夜行不锁穆陵关。策勋礼毕天下泰，
猛士按剑看恒山。
