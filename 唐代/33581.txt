奉和袭美酬前进士崔潞盛制见寄因赠至一百四十言
唐代
陆龟蒙
孔圣铸颜事，垂之千载馀。其间王道乖，化作荆榛墟。
天必授贤哲，为时攻翦除。轲雄骨已朽，百代徒趑趄。
近者韩文公，首为闲辟锄。夫子又继起，阴霾终廓如。
搜得万古遗，裁成十编书。南山盛云雨，东序堆琼琚。
偶此真籍客，悠扬两情摅。清词忽窈窕，雅韵何虚徐。
唱既野芳坼，酬还天籁疏。轻波掠翡翠，晓露披芙渠。
俪曲信寡和，末流难嗣初。空持一竿饵，有意渔鲸鱼。
