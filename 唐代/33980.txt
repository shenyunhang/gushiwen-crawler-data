和袭美馆娃宫怀古五绝
唐代
陆龟蒙
三千虽衣水犀珠，半夜夫差国暗屠。
犹有八人皆二八，独教西子占亡吴。
一宫花渚漾涟漪，俀堕鸦鬟出茧眉。
可料座中歌舞袖，便将残节拂降旗。
几多云榭倚青冥，越焰烧来一片平。
此地最应沾恨血，至今春草不匀生。
江色分明练绕台，战帆遥隔绮疏开。
波神自厌荒淫主，勾践楼船稳帖来。
宝袜香綦碎晓尘，乱兵谁惜似花人。
伯劳应是精灵使，犹向残阳泣暮春。
