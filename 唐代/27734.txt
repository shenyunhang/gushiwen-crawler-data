和野人殷潜之题筹笔驿十四韵
唐代
杜牧
三吴裂婺女，九锡狱孤儿。霸主业未半，本朝心是谁。
永安宫受诏，筹笔驿沉思。画地乾坤在，濡毫胜负知。
艰难同草创，得失计毫厘。寂默经千虑，分明浑一期。
川流萦智思，山耸助扶持。慷慨匡时略，从容问罪师。
褒中秋鼓角，渭曲晚旌旗。仗义悬无敌，鸣攻故有辞。
若非天夺去，岂复虑能支。子夜星才落，鸿毛鼎便移。
邮亭世自换，白日事长垂。何处躬耕者，犹题殄瘁诗。
