唐铙歌鼓吹曲十二篇。既克东蛮群臣请图蛮…东蛮第十二
唐代
柳宗元
东蛮有谢氏，冠带理海中。自言我异世，虽圣莫能通。
王卒如飞翰，鹏鶱骇群龙。轰然自天坠，乃信神武功。
系虏君臣人，累累来自东。无思不服从，唐业如山崇。
百辟拜稽首，咸愿图形容。如周王会书，永永传无穷。
睢盱万状乖，咿嗢九译重。广轮抚四海，浩浩知皇风。
歌诗铙鼓闲，以壮我元戎。
