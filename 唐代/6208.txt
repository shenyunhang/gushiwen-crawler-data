同王十三维哭殷遥
唐代
储光羲
生理无不尽，念君在中年。游道虽未深，举世莫能贤。
筮仕苦贫贱，为客少田园。膏腴不可求，乃在许西偏。
四邻尽桑柘，咫尺开墙垣。内艰未及虞，形影随化迁。
茅茨俯苫盖，双殡两楹间。时闻孤女号，迥出陌与阡。
慈乌乱飞鸣，猛兽亦以跧.故人王夫子，静念无生篇。
哀乐久已绝，闻之将泫然。太阳蔽空虚，雨雪浮苍山。
迢递亲灵榇，顾予悲绝弦。处顺与安时，及此乃空言。
