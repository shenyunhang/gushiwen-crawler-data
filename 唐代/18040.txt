古意
唐代
陈羽
十三学绣罗衣裳，自怜红袖闻馨香。人言此是嫁时服，
含笑不刺双鸳鸯。郎年十九髭未生，拜官天下闻郎名。
车马骈阗贺门馆，自然不失为公卿。是时妾家犹未贫，
兄弟出入双车轮。繁华全盛两相敌，与郎年少为婚姻。
郎家居近御沟水，豪门客尽蹑珠履。雕盘酒器常不干，
晓入中厨妾先起。姑嫜严肃有规矩，小姑娇憨意难取。
朝参暮拜白玉堂，绣衣著尽黄金缕。妾貌渐衰郎渐薄，
时时强笑意索寞。知郎本来无岁寒，几回掩泪看花落。
妾年四十丝满头，郎年五十封公侯。男儿全盛日忘旧，
银床羽帐空飕飗.庭花红遍蝴蝶飞，看郎佩玉下朝时。
归来略略不相顾，却令侍婢生光辉。郎恨妇人易衰老，
妾亦恨深不忍道。看郎强健能几时，年过六十还枯槁。
