送别沅泛
唐代
权德舆
念尔强学殖，非贯早从师。温温禀义方，慥慥习书诗。
计偕来上国，宴喜方怡怡。经术既修明，艺文亦葳蕤。
伊予谅无取，琐质荷洪慈。偶来贰仪曹，量力何可支。
废业固相受，避嫌诚自私。徇吾刺促心，婉尔康庄姿。
古人贵直道，内讼乖坦夷。用兹处大官，无乃玷清时。
羸车出门去，怅望交涕洟。琢磨贵分阴，岁月若飙驰。
千里起足下，丰年系镃dQ.苟令志气坚，伫见缨珮随。
斑斓五彩服，前路春物熙。旧游忆江南，环堵留蓬茨。
湖水白于练，莼羹细若丝。别来十三年，梦寐时见之。
宠荣忽逾量，荏苒不自知。晨兴愧华簪，止足为灵龟。
遐路各自爱，大来行可期。青冥在目前，努力调羽仪。
