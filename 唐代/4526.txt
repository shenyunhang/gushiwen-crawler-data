酬崔光禄冬日述怀赠答
唐代
韦嗣立
亭伯负高名，羽仪称上京。魏珠能烛乘，秦璧许连城。 
六月飞将远，三冬学已精。洛阳推贾谊，江夏贵黄琼。 
推演中都术，旋参河尹声。累迁登御府，移拜践名卿。 
庭聚歌钟丽，门罗棨戟荣。鹦杯飞广席，兽火列前楹。 
散诞林园意，殷勤敬爱情。无容抱衰疾，良宴每招迎。 
契得心逾重，言忘道益真。相勖忠义节，共谈词赋英。 
雕虫曾靡弃，白凤已先鸣。光接神愈骇，音来味不成。 
短歌甘自思，鸿藻弥难清。东里方希润，西河敢窃明。 
厚诬空见迫，丧德岂无诚。端守宫闱地，寒烟朝暮平。 
顾才无术浅，怀器识忧盈。月下对云阙，风前闻夜更。 
昌年虽共偶，欢会此难并。为怜漳浦曲，沉痼有刘桢。
