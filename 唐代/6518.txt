空灵山应田叟
唐代
常建
湖南无村落，山舍多黄茆。淳朴如太古，其人居鸟巢。
牧童唱巴歌，野老亦献嘲。泊舟问溪口，言语皆哑咬。
土俗不尚农，岂暇论肥硗。莫徭射禽兽，浮客烹鱼鲛。
余亦罘罝人，获麋今尚苞。敬君中国来，愿以充其庖。
日入闻虎斗，空山满咆哮。怀人虽共安，异域终难交。
白水可洗心，采薇可为肴。曳策背落日，江风鸣梢梢。
