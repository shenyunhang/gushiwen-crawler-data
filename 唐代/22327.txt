郡斋暇日忆庐山草堂兼寄二林僧社三十韵多叙…出处之意
唐代
白居易
谏诤知无补，迁移分所当。不堪匡圣主，只合事空王。
龙象投新社，鹓鸾失故行。沉吟辞北阙，诱引向西方。
便住双林寺，仍开一草堂。平治行道路，安置坐禅床。
手版支为枕，头巾阁在墙。先生乌几舄，居士白衣裳。
竟岁何曾闷，终身不拟忙。灭除残梦想，换尽旧心肠。
世界多烦恼，形神久损伤。正从风鼓浪，转作日销霜。
吾道寻知止，君恩偶未忘。忽蒙颁凤诏，兼谢剖鱼章。
莲静方依水，葵枯重仰阳。三车犹夕会，五马已晨装。
去似寻前世，来如别故乡。眉低出鹫岭，脚重下蛇冈。
渐望庐山远，弥愁峡路长。香炉峰隐隐，巴字水茫茫。
瓢挂留庭树，经收在屋梁。春抛红药圃，夏忆白莲塘。
唯拟捐尘事，将何答宠光。有期追永远，无政继龚黄。
南国秋犹热，西斋夜暂凉。闲吟四句偈，静对一炉香。
身老同丘井，心空是道场。觅僧为去伴，留俸作归粮。
为报山中侣，凭看竹下房。会应归去在，松菊莫教荒。
