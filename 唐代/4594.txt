仪坤庙乐章二首
唐代
薛稷
阳灵配德，阴魄昭升。尧坛凤下，汉室龙兴。伣天作对，
前旒是凝。化行南国，道盛西陵。造舟集灌，无德而称。
我粢既洁，我醴既澄。阴阴灵庙，光灵若凭。德馨惟飨，
孝思烝烝.乾道既亨，坤元以贞。肃雍攸在，辅佐斯成。
外睦九族，内光一庭。克生睿哲，祚我休明。钦若徽范，
悠哉淑灵。建兹清宫，于彼上京。缩茅以献，絜秬惟馨。
实受其福，斯乎亿龄。
