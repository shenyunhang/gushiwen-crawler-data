过昭国里故第
唐代
韦应物
不复见故人，一来过故宅。物变知景暄，心伤觉时寂。
池荒野筠合，庭绿幽草积。风散花意谢，鸟还山光夕。
宿昔方同赏，讵知今念昔。缄室在东厢，遗器不忍觌。
柔翰全分意，芳巾尚染泽。残工委筐箧，馀素经刀尺。
收此还我家，将还复愁惕。永绝携手欢，空存旧行迹。
冥冥独无语，杳杳将何适。唯思今古同，时缓伤与戚。
