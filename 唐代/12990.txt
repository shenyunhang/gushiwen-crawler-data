寄陇右严判官
唐代
刘方平
副相西征重，苍生属望晨。还同周薄伐，不取汉和亲。
虏阵摧枯易，王师决胜频。高旗临鼓角，太白静风尘。
赤狄争归化，青羌已请臣。遥传阃外美，盛选幕中宾。
玉剑光初发，冰壶色自真。忠贞期报主，章服岂荣身。
边草含风绿，征鸿过月新。胡笳长出塞，陇水半归秦。
绝漠多来往，连年厌苦辛。路经西汉雪，家掷后园春。
谁念烟云里，深居汝颍滨。一丛黄菊地，九日白衣人。
松叶疏开岭，桃花密映津。缣书若有寄，为访许由邻。
