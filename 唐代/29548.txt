和段校书冬夕寄题庐山
唐代
刘得仁
名高身未到，此恨蓄多时。是夕吟因话，他年必去随。
尝闻庐岳顶，半入楚江湄。几处悬崖上，千寻瀑布垂。
炉峰松淅沥，湓浦柳参差。日色连湖白，钟声拂浪迟。
烟梯缘薜荔，岳寺步欹危。地本饶灵草，林曾出祖师。
石楼霞耀壁，猿树鹤分枝。细径萦岩末，高窗见海涯。
嵌空寒更极，寂寞夜尤思。阴谷冰埋术，仙田雪覆芝。
乱泉禅客濑，异迹逸人知。藓室新开灶，柽潭未了棋。
如何遂闲放，长得在希夷。空务渔樵事，方无道路悲。
谢公台尚在，陶令柳潜衰。尘外难相许，人间贵迹遗。
虽怀丹桂影，不忘白云期。仁者终携手，今朝预赋诗。
