伤王七秘书监寄呈扬州陆长史通简府僚广陵以广好事
唐代
宋之问
王氏贵先宗，衡门栖道风。传心晤有物，秉化游无穷。
学奥九流异，机玄三语同。书乃墨场绝，文称词伯雄。
白屋藩魏主，苍生期谢公。一祗贤良诏。遂谒承明宫。
补衮望奚塞，尊儒位未充。罢官七门里，归老一丘中。
尝忝长者辙，微言私谓通。我行会稽郡，路出广陵东。
物在人已矣，都疑淮海空。
