寄韩团练
唐代
贯休
真宰动洪炉，万物皆消息。唯有三珠树，不用东风力。
君子天庙器，头骨何巉崱。海内久闻名，江西偶相识。
谁不有诗机，麟龙不解织。谁不有心地，兰茝不曾植。
多君二俱作，独立千仞壁。话道出先天，凭师动臻极。
青霄雁行律，红露荆花滴。偶然成远别，别后长相忆。
行至鄱阳郡，又见谢安石。留我遇残冬，身心苦恬寂。
江上春又至，引颈山空积。何日再相逢，天香满瑶席。
