建除诗
唐代
权德舆
建节出王都，雄雄大丈夫。除书加右职，骑吏拥前驱。
满月张繁弱，含霜耀鹿卢。平明跃騕褭，清夜击珊瑚。
定远功那比，平津策乃迂。执心思报国，效节在忘躯。
破胆销丹浦，颦蛾舞绿珠。危冠徒自爱，长毂事应殊。
成绩封千室，畴劳使五符。收功轻骠卫，致埋迈黄虞。
开济今如此，英威古不侔。闭关草玄者，无乃误为儒。
