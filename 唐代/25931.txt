游春十二首
唐代
姚合
正月一日后，寻春更不眠。自知还近僻，众说过于颠。
看水宁依路，登山欲到天。悠悠芳思起，多是晚风前。
官卑长少事，县僻又无城。未晓冲寒起，迎春忍病行。
树枝风掉软，菜甲土浮轻。好个林间鹊，今朝足喜声。
诗酒相牵引，朝朝思不穷。苔痕雪水里，春色竹烟中。
迎雨缘池草，摧花倚树风。书非名利事，爱此少人同。
尘中主印吏，谁遣有高情。趁暖檐前坐，寻芳树底行。
土融凝墅色，冰败满池声。渐觉春相泥，朝来睡不轻。
疏顽无异事，随例但添年。旧历藏深箧，新衣薄絮绵。
暖风浑酒色，晴日畅琴弦。同伴无辞困，游春贵在先。
看春长不足，岂更觉身劳。寺里花枝净，山中水色高。
嫩云轻似絮，新草细如毛。并起诗人思，还应费笔毫。
悠悠小县吏，憔悴入新年。远思遭诗恼，闲情被酒牵。
恋花林下饮，爱草野中眠。疏懒今成性，谁人肯更怜。
处处春光遍，游人亦不稀。向阳倾冷酒，看影试新衣。
嫩树行移长，幽禽语旋飞。同来皆去尽，冲夜独吟归。
朝朝看春色，春色似相怜。酒醒莺啼里，诗成蝶舞前。
摘花盈手露，折竹满庭烟。亲故多相笑，疏狂似少年。
卑官还不恶，行止得逍遥。晴野花侵路，春陂水上桥。
尘埃生暖色，药草长新苗。看却烟光散，狂风处处飘。
身被春光引，经时更不归。嚼花香满口，书竹粉黏衣。
弄日莺狂语，迎风蝶倒飞。自知疏懒性，得事亦应稀。
晓脱青衫出，闲行气味长。一瓶春酒色，数顷野花香。
朝客闻应羡，山僧见亦狂。不将僮仆去，恐为损风光。
