太湖诗。游毛公坛
唐代
皮日休
却上南山路，松行俨如庑。松根碍幽径，孱颜不能斧。
摆履跨乱云，侧巾蹲怪树。三休且半日，始到毛公坞。
两水合一涧，潈崖却为浦。相敌百千戟，共攂十万鼓。
喷散日月精，射破神仙府。唯愁绝地脉，又恐折天柱。
一窥耳目眩，再听云发竖。次到炼丹井，井干翳宿莽。
下有蕊刚丹，勺之百疾愈。凝于白獭髓，湛似桐马乳。
黄露醒齿牙，碧黏甘肺腑。桧异松复怪，枯疏互撑拄。
乾蛟一百丈，髐然半天舞。下有毛公坛，坛方不盈亩。
当时云龙篆，一片苔藓古。时时仙禽来，忽忽祥烟聚。
我爱周息元，忽起应明主。三谏却归来，回头唾圭组。
伊余何不幸，斯人不复睹。如何大开口，与世争枯腐。
将山待夸娥，以肉投猰貐。欻坐侵桂阴，不知巳与午。
兹地足灵境，他年终结宇。敢道万石君，轻于一丝缕。
