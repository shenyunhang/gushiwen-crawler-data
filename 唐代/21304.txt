鸦九剑－思决壅也
唐代
白居易
欧冶子死千年后，精灵闇授张鸦九。鸦九铸剑吴山中，
天与日时神借功。金铁腾精火翻焰，踊跃求为镆铘剑。
剑成未试十馀年，有客持金买一观。谁知闭匣长思用，
三尺青蛇不肯蟠。客有心，剑无口，客代剑言告鸦九。
君勿矜我玉可切，君勿夸我钟可刜.不如持我决浮云，
无令漫漫蔽白日。为君使无私之光及万物，
蛰虫昭苏萌草出。
