苏十三瞻登玉泉寺峰入寺中见赠作
唐代
储光羲
庆门叠华组，盛列钟英彦。贞信发天姿，文明叶邦选。
为情贵深远，作德齐隐见。别业在春山，怀归出芳甸。
逖听多时友，招邀及浮贱。朝沿霸水穷，暮瞩蓝田遍。
百花照阡陌，万木森乡县。涧净绿萝深，岩暄新鸟转。
依然造华薄，豁尔开灵院。淹留火禁辰，愉乐弦歌宴。
肃肃列樽俎，锵锵引缨弁。天籁激微风，阳光轹奔箭。
以兹小人腹，不胜君子馔。是日既低迷，中宵方眄眩。
枕上思独往，胸中理交战。碧云暗雨来，旧原芳色变。
欢然自此绝，心赏何由见。鸿濛已笑云，列缺仍挥电。
忽与去人远，俄逢归者便。想像玉泉宫，依稀明月殿。
峰峦若登陟，水木以游衍。息心幸自忘，点翰仍留眷。
恨无荆文璧，以答丹青绚。
