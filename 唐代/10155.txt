效古赠崔二
唐代
高适
十月河洲时，一看有归思。
风飙生惨烈，雨雪暗天地。
我辈今胡为？浩哉迷所至。
缅怀当途者，济济居声位。
邈然在云霄，宁肯更沦踬？
周旋多燕乐，门馆列车骑。
美人芙蓉姿，狭室兰麝气。
金炉陈兽炭，谈笑正得意。
岂论草泽中，有此枯槁士？
我惭经济策，久欲甘弃置。
君负纵横才，如何尚憔悴？
长歌增郁怏，对酒不能醉。
穷达自有时，夫子莫下泪。
