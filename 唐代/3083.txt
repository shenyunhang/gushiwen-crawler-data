早入清远峡（一作下桂江龙目滩）
唐代
宋之问
传闻峡山好，旭日棹前沂。雨色摇丹嶂，泉声聒翠微。
两岩天作带，万壑树披衣。秋菊迎霜序，春藤碍日辉。
翳潭花似织，缘岭竹成围。寂历环沙浦，葱茏转石圻。
露馀江未热，风落瘴初稀。猿饮排虚上，禽惊掠水飞。
榜童夷唱合，樵女越吟归。良候斯为美，边愁自有违。
谁言望乡国，流涕失芳菲。
