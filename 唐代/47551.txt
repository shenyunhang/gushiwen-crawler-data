奉和袭美二游诗。任诗
唐代
陆龟蒙
吴之辟疆园，在昔胜概敌。前闻富修竹，后说纷怪石。
风烟惨无主，载祀将六百。草色与行人，谁能问遗迹。
不知清景在，尽付任君宅。却是五湖光，偷来傍檐隙。
出门向城路，车马声躏跞。入门望亭隈，水木气岑寂。
犨墙绕曲岸，势似行无极。十步一危梁，乍疑当绝壁。
池容澹而古，树意苍然僻。鱼惊尾半红，鸟下衣全碧。
斜来岛屿隐，恍若潇湘隔。雨静持残丝，烟消有馀脉。
朅来任公子，摆落名利役。虽将禄代耕，颇爱巾随策。
秋笼支遁鹤，夜榻戴颙客。说史足为师，谭禅差作伯。
君多鹿门思，到此情便适。偶荫桂堪帷，纵吟苔可席。
顾余真任诞，雅遂中心获。但知醉还醒，岂知玄尚白。
甘闲在鸡口，不贵封龙额。即此自怡神，何劳谢公屐。
