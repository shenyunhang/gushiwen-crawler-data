奉和圣制过晋阳宫应制
唐代
苏颋
隋运与天绝，生灵厌氛昏。圣期在宁乱，士马兴太原。
立极万邦推，登庸四海尊。庆膺神武帝，业付皇曾孙。
缅慕封唐道，追惟归沛魂。诏书感先义，典礼巡旧藩。
高殿彩云合，春旗祥风翻。率西见汾水，奔北空塞垣。
款曲童儿佐，依迟故老言。里颁慈惠赏，家受复除恩。
下辇崇三教，建碑当九门。孝思敦至美，亿载奉开元。
