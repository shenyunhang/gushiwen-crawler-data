和李大夫西山祈雨，因感张曲江故事十韵
唐代
权德舆
亚相冠貂蝉，分忧统十联。火星当永日，云汉倬炎天。
斋祷期灵贶，精诚契昔贤。中宵出驺驭，清夜旅牲牷。
触日看初起，随车应物先。雷音生绝巘，雨足晦平阡。
潇洒四冥合，空濛万顷连。歌谣喧泽国，稼穑遍原田。
故事三台盛，新文六义全。作霖应自此，天下待丰年。
