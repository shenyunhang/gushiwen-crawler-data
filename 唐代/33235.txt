正乐府十篇。哀陇民
唐代
皮日休
陇山千万仞，鹦鹉巢其巅。穷危又极嶮，其山犹不全。
蚩蚩陇之民，悬度如登天。空中觇其巢，堕者争纷然。
百禽不得一，十人九死焉。陇川有戍卒，戍卒亦不闲。
将命提雕笼，直到金台前。彼毛不自珍，彼舌不自言。
胡为轻人命，奉此玩好端。吾闻古圣王，珍禽皆舍旃。
今此陇民属，每岁啼涟涟。
