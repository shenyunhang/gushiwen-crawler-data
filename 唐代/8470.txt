题嵩山逸人元丹丘山居
唐代
李白
家本紫云山，道风未沦落。沉怀丹丘志，冲赏归寂寞。
朅来游闽荒，扪涉穷禹凿。夤缘泛潮海，偃蹇陟庐霍。
凭雷蹑天窗，弄影憩霞阁。且欣登眺美，颇惬隐沦诺。
三山旷幽期，四岳聊所托。故人契嵩颍，高义炳丹雘.
灭迹遗纷嚣，终言本峰壑。自矜林湍好，不羡朝市乐。
偶与真意并，顿觉世情薄。尔能折芳桂，吾亦采兰若。
拙妻好乘鸾，娇女爱飞鹤。提携访神仙，从此炼金药。
