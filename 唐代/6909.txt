入白沙渚，夤缘二十五里至石窟山下，怀天台陆山人
唐代
刘长卿
远屿霭将夕，玩幽行自迟。归人不计日，流水闲相随。
辍棹古崖口，扪萝春景迟。偶因回舟次，宁与前山期。
对此瑶草色，怀君琼树枝。浮云去寂寞，白鸟相因依。
何事爱高隐，但令劳远思。穷年卧海峤，永望愁天涯。
吾亦从此去，扁舟何所之。迢迢江上帆，千里东风吹。
