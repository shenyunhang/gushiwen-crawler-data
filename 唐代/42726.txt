怨诗效徐淑体
唐代
姚月华
妾生兮不辰，盛年兮逢屯。寒暑兮心结，夙夜兮眉颦。
循环兮不息，如彼兮车轮。车轮兮可歇，妾心兮焉伸。
杂沓兮无绪，如彼兮丝棼。丝棼兮可理，妾心兮焉分。
空闺兮岑寂，妆阁兮生尘。萱草兮徒树，兹忧兮岂泯。
幸逢兮君子，许结兮殷勤。分香兮剪发，赠玉兮共珍。
指天兮结誓，愿为兮一身。所遭兮多舛，玉体兮难亲。
损餐兮减寝，带缓兮罗裙。菱鉴兮慵启，博炉兮焉熏。
整袜兮欲举，塞路兮荆榛。逢人兮欲语，鞈匝兮顽嚚。
烦冤兮凭胸，何时兮可论。愿君兮见察，妾死兮何瞋.
