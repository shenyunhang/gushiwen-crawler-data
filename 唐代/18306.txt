茅檐下始栽竹
唐代
柳宗元
瘴茅葺为宇，溽暑常侵肌。适有重膇疾，蒸郁宁所宜。
东邻幸导我，树竹邀凉飔.欣然惬吾志，荷锸西岩垂。
楚壤多怪石，垦凿力已疲。江风忽云暮，舆曳还相追。
萧瑟过极浦，旖旎附幽墀。贞根期永固，贻尔寒泉滋。
夜窗遂不掩，羽扇宁复持。清泠集浓露，枕簟凄已知。
网虫依密叶，晓禽栖迥枝。岂伊纷嚣间，重以心虑怡。
嘉尔亭亭质，自远弃幽期。不见野蔓草，蓊蔚有华姿。
谅无凌寒色，岂与青山辞。
