别梁锽
唐代
李颀
梁生倜傥心不羁，途穷气盖长安儿。回头转眄似雕鹗，
有志飞鸣人岂知。虽云四十无禄位，曾与大军掌书记。
抗辞请刃诛部曲，作色论兵犯二帅。一言不合龙额侯，
击剑拂衣从此弃。朝朝饮酒黄公垆，脱帽露顶争叫呼。
庭中犊鼻昔尝挂，怀里琅玕今在无。时人见子多落魄，
共笑狂歌非远图。忽然遣跃紫骝马，还是昂藏一丈夫。
洛阳城头晓霜白，层冰峨峨满川泽。但闻行路吟新诗，
不叹举家无担石。莫言贫贱长可欺，覆篑成山当有时。
莫言富贵长可托，木槿朝看暮还落。不见古时塞上翁，
倚伏由来任天作。去去沧波勿复陈，五湖三江愁杀人。
