六年寒食洛下宴游，赠冯、李二少尹
唐代
白居易
丰年寒食节，美景洛阳城。三尹皆强健，七日尽晴明。
东郊蹋青草，南园攀紫荆。风拆海榴艳，露坠木兰英。
假开春未老，宴合日屡倾。珠翠混花影，管弦藏水声。
佳会不易得，良辰亦难并。听吟歌暂辍，看舞杯徐行。
米价贱如土，酒味浓于饧。此时不尽醉，但恐负平生。
殷勤二曹长，各捧一银觥。
