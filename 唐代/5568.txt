送李睢阳（一本以前九句自为一首）
唐代
王维
将置酒，思悲翁。使君去，出城东。麦渐渐，雉子斑。
槐阴阴，到潼关。骑连连，车迟迟。心中悲，宋又远。
周间之，南淮夷。东齐儿，碎碎织练与素丝，
游人贾客信难持。五谷前熟方可为，下车闭閤君当思。
天子当殿俨衣裳，大官尚食陈羽觞。彤庭散绶垂鸣珰，
黄纸诏书出东厢，轻纨叠绮烂生光。宗室子弟君最贤，
分忧当为百辟先。布衣一言相为死，何况圣主恩如天。
鸾声哕哕鲁侯旂，明年上计朝京师。须忆今日斗酒别，
慎勿富贵忘我为。
