奉和袭美太湖诗二十首。以毛公泉献大谏清河公
唐代
陆龟蒙
先生炼飞精，羽化成翩翻。荒坛与古甃，隐轸清泠存。
四面蹙山骨，中心含月魂。除非紫水脉，即是金沙源。
香实洒桂蕊，甘惟渍云根。向来探幽人，酌罢祛蒙昏。
况公珪璋质，近处谏诤垣。又闻虚静姿，早挂冰雪痕。
君对瑶华味，重献兰薰言。当应涤烦暑，朗咏翚飞轩。
我愿得一掬，攀天叫重阍。霏霏散为雨，用以移焦原。
