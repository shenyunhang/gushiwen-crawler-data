寄杜侍御
唐代
王建
何须服药觅升天，粉阁为郎即是仙。买宅但幽从索价，
栽松取活不争钱。退朝寺里寻荒塔，经宿城南看野泉。
道气清凝分晓爽，诗情冷瘦滴秋鲜。学通儒释三千卷，
身拥旌旗二十年。春巷偶过同户饮，暖窗时与对床眠。
破除心力缘书癖，伤瘦花枝为酒颠。今日总来归圣代，
丈人先达幸相怜。
