朝天词十首寄上魏博田侍中
唐代
王建
山川初展国图宽，未识龙颜坐不安。
风动白髯旌节下，过时天子御楼看。
相感君臣总泪流，恩深舞蹈不知休。
初从战地来无物，唯奏新添十八州。
催修水殿宴沂公，与别诸侯总不同。
隔月太常先习乐，金书牌纛彩云中。
无人敢夺在先筹，天子门边送与球。
遥索彩箱新样锦，内人舁出马前头。
御马牵来亲自试，珠球到处玉蹄知。
殿头宣赐连催上，未解红缨不敢骑。
老作三公经献寿，临时犹自语差池。
私从班里来长跪，捧上金杯便合仪。
四海无波乞放闲，三封手疏犯龙颜。
他时若有边尘动，不待天书自出山。
胡马悠悠未尽归，玉关犹隔吐蕃旗。
老臣一表求高卧，边事从今欲问谁。
威容难画改频频，眉目分毫恐不真。
有诏别图书阁上，先教粉本定风神。
重赐弓刀内宴回，看人城外满楼台。
君臣不作多时别，收尽边旗当日来。
