送李湜下第归卫州便游河北
唐代
韩翃
莫嗟太常屈，便入苏门啸。里在应未迟，勿作我身料。
轻云日下不成阴，出对流芳搅别心。万雉城东春水阔，
千人乡北晚花深。旧竹青青常绕宅，到时疏旷应自适。
佳期纵得上宫游，旅食还为北邙客。路出司州胜景长，
西山翠色带清漳。仙人矶近茱萸涧，铜雀台临野马冈。
屡道主人多爱士，何辞策马千馀里。高谭魏国访先生，
修刺平原过内史。一举青云在早秋，恐君从此便淹留。
有钱莫向河间用，载笔须来阙下游。
