池上逐凉二首
唐代
白居易
青苔地上消残暑，绿树阴前逐晚凉。轻屐单衫薄纱帽，
浅池平岸庳藤床。簪缨怪我情何薄，泉石谙君味甚长。
遍问交亲为老计，多言宜静不宜忙。
窗间睡足休高枕，水畔闲来上小船。棹遣秃头奴子拨，
茶教纤手侍儿煎。门前便是红尘地，林外无非赤日天。
谁信好风清簟上，更无一事但翛然。
