酬梁二十宋中所赠兼留别梁少府
唐代
独孤及
少读黄帝书，肯不笑机事。意犹负深衷，未免名迹累。
厌贫学干禄，欲徇宾王利。甘为风波人，岂复江海意。
担簦平台下，是日饮羁思。逢君道寸心，暂喜一交臂。
绪言未及竟，离念已复至。甯陵望南丘，云雨成两地。
途殊迹方间，河广流且驶。暮帆望不及，览赠心欲醉。
爱君如金锡，昆弟皆茂异。奕赫连丝衣，荣养能锡类。
君子道未长，深藏青云器。巨鳞有纵时，今日不足议。
唯当加餐饭，好我袖中字。别离动经年，莫道分首易。
