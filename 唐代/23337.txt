裴侍中晋公以集贤林亭即事诗三十六韵见赠…以伸酬献
唐代
白居易
三江路千里，五湖天一涯。何如集贤第，中有平津池。
池胜主见觉，景新人未知。竹森翠琅玕，水深洞琉璃。
水竹以为质，质立而文随。文之者何人，公来亲指麾。
疏凿出人意，结构得地宜。灵襟一搜索，胜概无遁遗。
因下张沼沚，依高筑阶基。嵩峰见数片，伊水分一支。
南溪修且直，长波碧逶迤。北馆壮复丽，倒影红参差。
东岛号晨光，杲曜迎朝曦。西岭名夕阳，杳暧留落晖。
前有水心亭，动荡架涟漪。后有开阖堂，寒温变天时。
幽泉镜泓澄，怪石山欹危。春葩雪漠漠，夏果珠离离。
主人命方舟，宛在水中坻。亲宾次第至，酒乐前后施。
解缆始登泛，山游仍水嬉。沿洄无滞碍，向背穷幽奇。
瞥过远桥下，飘旋深涧陲。管弦去缥缈，罗绮来霏微。
棹风逐舞回，梁尘随歌飞。宴馀日云暮，醉客未放归。
高声索彩笺，大笑催金卮。唱和笔走疾，问答杯行迟。
一咏清两耳，一酣畅四肢。主客忘贵贱，不知俱是谁。
客有诗魔者，吟哦不知疲。乞公残纸墨，一扫狂歌词。
维云社稷臣，赫赫文武姿。十授丞相印，五建大将旗。
四朝致勋华，一身冠皋夔。去年才七十，决赴悬车期。
公志不可夺，君恩亦难希。从容就中道，勉黾来保厘。
貂蝉虽未脱，鸾皇已不羁。历征今与古，独步无等夷。
陆贾功业少，二疏官秩卑。乘舟范蠡惧，辟谷留侯饥。
岂若公今日，身安家国肥。羊祜在汉南，空留岘首碑。
柳恽在江南，只赋汀洲诗。谢安入东山，但说携蛾眉。
山简醉高阳，唯闻倒接z5.岂如公今日，馀力兼有之。
愿公寿如山，安乐长在兹。愿我比蒲稗，永得相因依。
