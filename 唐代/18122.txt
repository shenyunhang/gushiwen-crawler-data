赋得秋河曙耿耿送郭秀才应举
唐代
欧阳詹
月没天欲明，秋河尚凝白。皑皑积光素，耿耿横虚碧。
南斗接，北辰连，空濛鸿洞浮高天。荡荡漫漫皆晶然，
实类平芜流大川。星为潭底珠，云是波中烟。
鸡唱漏尽东方作，曲渚苍苍晓霜落。雁叫疑从清浅惊，
凫声似在沿洄泊。并州细侯直下孙，才应秋赋怀金门。
念排云汉将飞翻，仰之踊跃当华轩。夜来陪饯欧阳子，
偶坐通宵见深旨。心知慷慨日昭然，前程心在青云里。
