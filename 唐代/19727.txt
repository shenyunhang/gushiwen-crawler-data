哭李观
唐代
孟郊
志士不得老，多为直气伤。阮公终日哭，寿命固难长。
颜子既殂谢，孔门无辉光。文星落奇曜，宝剑摧修铓。
常作金应石，忽为宫别商。为尔吊琴瑟，断弦难再张。
偏毂不可转，只翼不可翔。清尘无吹嘘，委地难飞扬。
此义古所重，此风今则亡。自闻丧元宾，一日八九狂。
沉痛此丈夫，惊呼彼穹苍。我有出俗韵，劳君疾恶肠。
知音既已矣，微言谁能彰。旅葬无高坟，栽松不成行。
哀歌动寒日，赠泪沾晨霜。神理本窅窅，今来更茫茫。
何以荡悲怀，万事付一觞。
