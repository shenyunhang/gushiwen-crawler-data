井泥四十韵
唐代
李商隐
皇都依仁里，西北有高斋。昨日主人氏，治井堂西陲。
工人三五辈，辇出土与泥。到水不数尺，积共庭树齐。
他日井甃毕，用土益作堤。曲随林掩映，缭以池周回。
下去冥寞穴，上承雨露滋。寄辞别地脉，因言谢泉扉。
升腾不自意，畴昔忽已乖。伊余掉行鞅，行行来自西。
一日下马到，此时芳草萋。四面多好树，旦暮云霞姿。
晚落花满地，幽鸟鸣何枝。萝幄既已荐，山樽亦可开。
待得孤月上，如与佳人来。因兹感物理，恻怆平生怀。
茫茫此群品，不定轮与蹄。喜得舜可禅，不以瞽瞍疑。
禹竟代舜立，其父吁咈哉。嬴氏并六合，所来因不韦。
汉祖把左契，自言一布衣。当涂佩国玺，本乃黄门携。
长戟乱中原，何妨起戎氐。不独帝王耳，臣下亦如斯。
伊尹佐兴王，不藉汉父资。磻溪老钓叟，坐为周之师。
屠狗与贩缯，突起定倾危。长沙启封土，岂是出程姬。
帝问主人翁，有自卖珠儿。武昌昔男子，老苦为人妻。
蜀王有遗魄，今在林中啼。淮南鸡舐药，翻向云中飞。
大钧运群有，难以一理推。顾于冥冥内，为问秉者谁。
我恐更万世，此事愈云为。猛虎与双翅，更以角副之。
凤凰不五色，联翼上鸡栖。我欲秉钧者，朅来与我偕。
浮云不相顾，寥泬谁为梯。悒怏夜将半，但歌井中泥。
