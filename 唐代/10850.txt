收京三首
唐代
杜甫
仙仗离丹极，妖星照玉除。须为下殿走，不可好楼居。
暂屈汾阳驾，聊飞燕将书。依然七庙略，更与万方初。
生意甘衰白，天涯正寂寥。忽闻哀痛诏，又下圣明朝。
羽翼怀商老，文思忆帝尧。叨逢罪己日，沾洒望青霄。
汗马收宫阙，春城铲贼壕。赏应歌杕杜，归及荐樱桃。
杂虏横戈数，功臣甲第高。万方频送喜，无乃圣躬劳。
