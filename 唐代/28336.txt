村舍二首
唐代
许浑
自翦青莎织雨衣，南峰烟火是柴扉。莱妻早报蒸藜熟，
童子遥迎种豆归。鱼下碧潭当镜跃，鸟还青嶂拂屏飞。
花时未免人来往，欲买严光旧钓矶。
尚平多累自归难，一日身闲一日安。山径晓云收猎网，
水门凉月挂鱼竿。花间酒气春风暖，竹里棋声暮雨寒。
三顷水田秋更熟，北窗谁拂旧尘冠。
