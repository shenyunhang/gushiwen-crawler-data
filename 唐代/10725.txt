送高司直寻封阆州
唐代
杜甫
丹雀衔书来，暮栖何乡树。骅骝事天子，辛苦在道路。
司直非冗官，荒山甚无趣。借问泛舟人，胡为入云雾。
与子姻娅间，既亲亦有故。万里长江边，邂逅一相遇。
长卿消渴再，公干沉绵屡。清谈慰老夫，开卷得佳句。
时见文章士，欣然澹情素。伏枕闻别离，畴能忍漂寓。
良会苦短促，溪行水奔注。熊罴咆空林，游子慎驰骛。
西谒巴中侯，艰险如跬步。主人不世才，先帝常特顾。
拔为天军佐，崇大王法度。淮海生清风，南翁尚思慕。
公宫造广厦，木石乃无数。初闻伐松柏，犹卧天一柱。
我瘦书不成，成字读亦误。为我问故人，劳心练征戍。
