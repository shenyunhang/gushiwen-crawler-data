太湖石歌
唐代
吴融
洞庭山下湖波碧，波中万古生幽石。铁索千寻取得来，
奇形怪状谁能识。初疑朝家正人立，又如战士方狙击。
又如防风死后骨，又如於菟活时额。又如成人枫，
又如害瘿柏。雨过上停泓，风来中有隙。想得沈潜水府时，
兴云出雨蟠蛟螭。今来硉矹林庭上，长恐忽然生白浪。
用时应不称娲皇，将去也堪随博望。噫嘻尔石好凭依，
幸有方池并钓矶。小山丛桂且为伴，钟阜白云长自归。
何必豪家甲第里，玉阑干畔争光辉。一朝荆棘忽流落，
何异绮罗云雨飞。
