折杨柳七首（第一、二、四首一作王贞白诗）
唐代
段成式
枝枝交影锁长门，嫩色曾沾雨露恩。
凤辇不来春欲尽，空留莺语到黄昏。
水殿年年占早芳，柔条偏惹御炉香。
而今万乘多巡狩，辇路无阴绿草长。
玉楼烟薄不胜芳，金屋寒轻翠带长。
公子骅骝往何处，绿阴堪系紫游缰。
嫩叶初齐不耐寒，风和时拂玉栏干。
君王去日曾攀折，泣雨伤春翠黛残。
微黄才绽未成阴，绣户珠帘相映深。
长恨早梅无赖极，先将春色出前林。
隋家堤上已成尘，汉将营边不复春。
只向江南并塞北，酒旗相伴惹行人。
陌上河边千万枝，怕寒愁雨尽低垂。
黄金穟短人多折，已恨东风不展眉。
