夏晚有怀平泉林居（宜春作）
唐代
李德裕
孟夏守畏途，舍舟在徂暑。愀然何所念，念我龙门坞。
密竹无蹊径，高松有四五。飞泉鸣树间，飒飒如度雨。
菌桂秀层岭，芳荪媚幽渚。稚子候我归，衡门独延伫。
谁言圣与哲，曾是不怀土。公旦既思周，宣尼亦念鲁。
矧余窜炎裔，日夕谁晤语。眷阙悲子牟，班荆感椒举。
凄凄视环玦，恻恻步庭庑。岂待庄舄吟，方知倦羁旅。
