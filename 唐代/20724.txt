奉和权相公行次临阙驿逢郑仆射相公归…赠诗十四韵
唐代
元稹
帝下赤霄符，搜求造化炉。中台归内座，太一直南都。
黄霸乘轺入，王尊叱驭趋。万人东道送，六纛北风驱。
栈阁才倾盖，关门已合繻.贯鱼行逦迤，交马语踟蹰。
去速熊罴兆，来驰虎豹夫。昔怜三易地，今讶两分途。
别路环山雪，离章运寸珠。锋铓断犀兕，波浪没蓬壶。
区宇声虽动，淮河孽未诛。将军遥策画，师氏密訏谟。
汉上坛仍筑，褒西阵再图。公方先二虏，何暇进愚儒。
