牛相公见示新什，谨依本韵次用以抒下情
唐代
刘禹锡
剧韵新篇至，因难始见能。雨天龙变化，晴日凤鶱腾。
游海惊何极，闻韶素不曾。惬心时拊髀，击节日麾肱。
符彩添隃墨，波澜起剡藤。拣金光熠熠，累璧势层层。
珠媚多藏贾，花撩欲定僧。封来真宝物，寄与愧交朋。
已老无时疾，长贫望岁登。雀罗秋寂寂，虫翅晓薨薨。
羸骥方辞绊，虚舟已绝縆.荣华甘死别，健羡亦生憎。
玉柱琤瑽韵，金觥雹凸棱。何时良宴会，促膝对华灯。
