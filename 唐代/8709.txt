送冯著受李广州署为录事
唐代
韦应物
郁郁杨柳枝，萧萧征马悲。送君灞陵岸，纠郡南海湄。
名在翰墨场，群公正追随。如何从此去，千里万里期。
大海吞东南，横岭隔地维。建邦临日域，温燠御四时。
百国共臻奏，珍奇献京师。富豪虞兴戎，绳墨不易持。
州伯荷天宠，还当翊丹墀。子为门下生，终始岂见遗。
所愿酌贪泉，心不为磷缁。上将玩国士，下以报渴饥。
