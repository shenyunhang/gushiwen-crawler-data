刘二十八自汝赴左冯，涂经洛中相见联句
唐代
裴度
不归丹掖去，铜竹漫云云。唯喜因过我，须知未贺君。 ——裴度
诗闻安石咏，香见令公熏。欲首函关路，来披缑岭云。 ——白居易
貂蝉公独步，鸳鹭我同群。插羽先飞酒，交锋便战文。 ——李绅
镇嵩知表德，定鼎为铭勋。顾鄙容商洛，徵欢候汝坟。 ——刘禹锡
频年多谑浪，此夕任喧纷。故态犹应在，行期未要闻。 ——裴度
游藩荣已久，捧袂惜将分。讵厌杯行疾，唯愁日向曛。 ——白居易
穷阴初莽苍，离思渐氤氲。残雪午桥岸，斜阳伊水濆。 ——李绅
上谟尊右掖，全略静东军。万顷徒称量，沧溟讵有垠。 ——刘禹锡
