送刘相公朝觐二首
唐代
贯休
九苞仙瑞曜垂衣，一品高标百辟师。魏相十思常自切，
曹溪一句几生知。久交玉帐虽难别，须佐金轮去已迟。
唯杜荆州最惆怅，柳门回首落花时。
急征只是再登庸，生意人心万国同。燮理久征殷傅说，
谭真欲过李玄通。程穿岘首春光老，马速商於曙色红。
从此龙颜又应瘦，寰瀛俱荷代天功。
