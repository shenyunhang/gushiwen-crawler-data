有怀台州郑十八司户（虔）
唐代
杜甫
天台隔三江，风浪无晨暮。郑公纵得归，老病不识路。
昔如水上鸥，今如罝中兔。性命由他人，悲辛但狂顾。
山鬼独一脚，蝮蛇长如树。呼号傍孤城，岁月谁与度。
从来御魑魅，多为才名误。夫子嵇阮流，更被时俗恶。
海隅微小吏，眼暗发垂素。黄帽映青袍，非供折腰具。
平生一杯酒，见我故人遇。相望无所成，乾坤莽回互。
