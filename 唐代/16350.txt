元日早朝行
唐代
鲍防
乾元发生春为宗，盛德在木斗建东。
东方岁星大明宫，南山喜气摇晴空。
望云五等舞万玉，献寿一声出千峰。
文昌随彩礼乐正，太平下直旌旗红。
师旷应律调黄钟，王良运策调时龙。
玄冥无事归朔土，青帝放身入朱宫。
九韶九变五声里，四方四友一身中。
天何言哉乐无穷，广成彭祖为三公。
野臣潜随击壤老，日下鼓腹歌可封。
