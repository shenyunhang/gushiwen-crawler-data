分水岭
唐代
元稹
崔嵬分水岭，高下与云平。上有分流水，东西随势倾。
朝同一源出，暮隔千里情。风雨各自异，波澜相背惊。
势高竞奔注，势曲已回萦。偶值当途石，蹙缩又纵横。
有时遭孔穴，变作呜咽声。褊浅无所用，奔波奚所营。
团团井中水，不复东西征。上应美人意，中涵孤月明。
旋风四面起，并深波不生。坚冰一时合，井深冻不成。
终年汲引绝，不耗复不盈。五月金石铄，既寒亦既清。
易时不易性，改邑不改名。定如拱北极，莹若烧玉英。
君门客如水，日夜随势行。君看守心者，井水为君盟。
