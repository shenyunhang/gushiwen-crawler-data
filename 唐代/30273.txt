楚江怀古三首
唐代
马戴
露气寒光集，微阳下楚丘。猿啼洞庭树，人在木兰舟。 
广泽生明月，苍山夹乱流。云中君不降，竟夕自悲秋。 
惊鸟去无际，寒蛩鸣我傍。芦洲生早雾，兰隰下微霜。 
列宿分穷野，空流注大荒。看山候明月，聊自整云装。 
野风吹蕙带，骤雨滴兰桡。屈宋魂冥寞，江山思寂寥。 
阴霓侵晚景，海树入回潮。欲折寒芳荐，明神讵可招。
