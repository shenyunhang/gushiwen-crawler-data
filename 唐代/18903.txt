白侍郎大尹自河南寄示池北新葺水斋即事…兼命同作
唐代
刘禹锡
公府有高政，新斋池上开。再吟佳句后，一似画图来。
结构疏林下，夤缘曲岸隈。绿波穿户牖，碧甃叠琼瑰。
幽异当轩满，清光绕砌回。潭心澄晚镜，渠口起晴雷。
瑶草缘堤种，松烟上岛栽。游鱼惊拨剌，浴鹭喜毰毸。
为客烹林笋，因僧采石苔。酒瓶常不罄，书案任成堆。
檐外青雀舫，坐中鹦鹉杯。蒲根抽九节，莲萼捧重台。
芳讯此时到，胜游何日陪。共讥吴太守，自占洛阳才。
