池鹤二首
唐代
白居易
高竹笼前无伴侣，乱鸡群里有风标。(乱鸡群里 一作：乱群鸡里)
低头乍恐丹砂落，晒翅常疑白雪消。
转觉鸬鹚毛色下，苦嫌鹦鹉语声娇。
临风一唳思何事，怅望青田云水遥。
池中此鹤鹤中稀，恐是辽东老令威。
带雪松枝翘膝胫，放花菱片缀毛衣。
低回且向林间宿，奋迅终须天外飞。
若问故巢知处在，主人相恋未能归。
