太公哀晚遇
唐代
常建
日出渭流白，文王畋猎时。钓翁在芦苇，川泽无熊罴。
诏书起遗贤，匹马令致辞。因称江海人，臣老筋力衰。
迟迟诣天车，快快悟灵龟。兵马更不猎，君臣皆共怡。
同车至咸阳，心影无磷缁。四牡玉墀下，一言为帝师。
王侯拥朱门，轩盖曜长逵。古来荣华人，遭遇谁知之。
落日悬桑榆，光景有顿亏。倏忽天地人，虽贵将何为。
