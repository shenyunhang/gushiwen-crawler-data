入奏行，赠西山检察使窦侍御
唐代
杜甫
窦侍御，骥之子，凤之雏。年未三十忠义俱，骨鲠绝代无。
炯如一段清冰出万壑，置在迎风寒露之玉壶。
蔗浆归厨金碗冻，洗涤烦热足以宁君躯。
政用疏通合典则，戚联豪贵耽文儒。兵革未息人未苏，
天子亦念西南隅。吐蕃凭陵气颇粗，窦氏检察应时须。
运粮绳桥壮士喜，斩木火井穷猿呼。八州刺史思一战，
三城守边却可图。此行入奏计未小，密奉圣旨恩宜殊。
绣衣春当霄汉立，彩服日向庭闱趋。省郎京尹必俯拾，
江花未落还成都。江花未落还成都，肯访浣花老翁无。
为君酤酒满眼酤，与奴白饭马青刍。
