孟夫子生生亭赋
唐代
卢仝
玉川子沿孟冬之寒流兮，辍棹上登生生亭。夫子何之兮，
面逐云没兮南行。百川注海而心不写兮，落日千里凝寒精。
予日衰期人生之世斯已矣，爰为今日犹犹岐路之心生。
悲夫，南国风涛，鱼龙畜伏。予小子戆朴，必不能济夫子欲。
嗟自惭承夫子而不失予兮，传古道甚分明。
予且广孤目遐赍于天壤兮，庶得外尽万物变化之幽情。
然后惭愧而来归兮，大息吾躬于夫子之亭。
