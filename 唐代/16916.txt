浩歌
唐代
权德舆
杖策出蓬荜，浩歌秋兴长。北风吹荷衣，萧飒景气凉。
通逵抵山郭，里巷连湖光。孤云净远峰，绿水溢芳塘。
鱼鸟乐天性，杂英互芬芳。我心独何为，万虑萦中肠。
履道身未泰，主家谋不臧。心为世教牵，迹寄翰墨场。
出处两未定，羁羸空自伤。沈忧不可裁，伫立河之梁。
晚归茅檐下，左右陈壶觞。独酌复长谣，放心游八荒。
得丧同一域，是非亦何常。胡为苦此生，矻矻徒自强。
乃知杯中物，可使忧患忘。因兹谢时辈，栖息无何乡。
