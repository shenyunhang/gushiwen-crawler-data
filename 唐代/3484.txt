夏晚九成宫呈同僚
唐代
李峤
碣馆分襄野，平台架射峰。英藩信炜烨，胜地本从容。
林引梧庭凤，泉归竹沼龙。小轩恒共处，长坂属相从。
野席兰琴奏，山台桂酒醲.一枰移昼景，六著尽宵钟。
枚藻清词律，邹谈耀辩锋。结欢良有裕，联寀愧无庸。
暂悦丘中赏，还希物外踪。风烟远近至，鱼鸟去来逢。
月涧横千丈，云崖列万重。树红山果熟，崖绿水苔浓。
愿以西园柳，长间北岩松。
