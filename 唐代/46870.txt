和友人题僧院蔷薇花三首
唐代
崔橹
何人移得在禅家，瑟瑟枝条簇簇霞。争那寂寥埋草暗，
不胜惆怅舞风斜。无缘影对金尊酒，可惜香和石鼎茶。
看取老僧齐物意，一般抛掷等凡花。
忍委芳心此地开，似霞颜色苦低回。风惊少女偷香去，
雨认巫娥觅伴来。今日独怜僧院种，旧山曾映钓矶栽。
三清上客知惆怅，劝我春醪一两杯。
露香如醉态如慵，斜压危阑草色中。试问更谁过野寺，
无憀徒自舞春风。兰缸尚惜连明在，锦帐先愁入夏空。
一日几回来又去，不能容易舍深红。
