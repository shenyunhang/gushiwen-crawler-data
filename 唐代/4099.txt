春女行
唐代
刘希夷
春女颜如玉，怨歌阳春曲。巫山春树红，沅湘春草绿。
自怜妖艳姿，妆成独见时。愁心伴杨柳，春尽乱如丝。
目极千馀里，悠悠春江水。频想玉关人，愁卧金闺里。
尚言春花落，不知秋风起。娇爱犹未终，悲凉从此始。
忆昔楚王宫，玉楼妆粉红。纤腰弄明月，长袖舞春风。
容华委西山，光阴不可还。桑林变东海，富贵今何在。
寄言桃李容，胡为闺阁重。但看楚王墓，唯有数株松。
