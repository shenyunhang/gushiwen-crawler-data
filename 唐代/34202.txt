即事九首
唐代
司空图
宿雨川原霁，凭高景物新。陂痕侵牧马，云影带耕人。
十年深隐地，一雨太平心。匣涩休看剑，窗明复上琴。
明时那弃置，多病自迟留。疏磬和吟断，残灯照卧幽。
衰鬓闲生少，丹梯望觉危。松须依石长，鹤不傍人卑。
落叶频惊鹿，连峰欲映雕。此生诗病苦，此病更萧条。
旅思又惊夏，庭前长小松。远峰生贵气，残月敛衰容。
林鸟频窥静，家人亦笑慵。旧居留稳枕，归卧听秋钟。
华宇知难保，烧来又却修。只应巢燕惜，未必主人留。
幽鸟穿篱去，邻翁采药回。云从潭底出，花向佛前开。
