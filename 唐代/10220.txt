观李九少府翥树宓子贱神祠碑
唐代
高适
吾友吏兹邑，亦尝怀宓公。安知梦寐间，忽与精灵通。
一见兴永叹，再来激深衷。宾从何逶迤，二十四老翁。
于焉建层碑，突兀长林东。作者无愧色，行人感遗风。
坐令高岸尽，独对秋山空。片石勿谓轻，斯言固难穷。
龙盘色丝外，鹊顾偃波中。形胜驻群目，坚贞指苍穹。
我非王仲宣，去矣徒发蒙。
