招杨之罘
唐代
韩愈
柏生两石间，万岁终不大。野马不识人，难以驾车盖。
柏移就平地，马羁入厩中。马思自由悲，柏有伤根容。
伤根柏不死，千丈日以至。马悲罢还乐，振迅矜鞍辔。
之罘南山来，文字得我惊。馆置使读书，日有求归声。
我令之罘归，失得柏与马。之罘别我去，计出柏马下。
我自之罘归，入门思而悲。之罘别我去，能不思我为。
洒扫县中居，引水经竹间。嚣哗所不及，何异山中闲。
前陈百家书，食有肉与鱼。先王遗文章，缀缉实在余。
礼称独学陋，易贵不远复。作诗招之罘，晨夕抱饥渴。
