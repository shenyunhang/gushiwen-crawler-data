同工部李侍郎適访司马子微
唐代
沈佺期
紫微降天仙，丹地投云藻。上言华顶事，中问长生道。
华顶居最高，大壑朝阳早。长生术何妙，童颜后天老。
清晨朝凤京，静夜思鸿宝。凭崖饮蕙气，过涧摘灵草。
人非冢已荒，海变田应燥。昔尝游此郡，三霜弄溟岛。
绪言霞上开，机事尘外扫。顷来迫世务，清旷未云保。
崎岖待漏恩，怵惕司言造。轩皇重斋拜，汉武爱祈祷。
顺风怀崆峒，承露在丰镐。泠然委轻驭，复得散幽抱。
柱下留伯阳，储闱登四皓。闻有参同契，何时一探讨。
