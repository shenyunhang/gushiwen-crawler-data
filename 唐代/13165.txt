酬李十六岐
唐代
王季友1
炼丹文武火未成，卖药贩履俱逃名。出谷迷行洛阳道，
乘流醉卧滑台城。城下故人久离怨，一欢适我两家愿。
朝饮杖悬沽酒钱，暮餐囊有松花饭。于何车马日憧憧，
李膺门馆争登龙。千宾揖对若流水，五经发难如叩钟。
下笔新诗行满壁，立谈古人坐在席。问我草堂有卧云，
知我山储无儋石。自耕自刈食为天，如鹿如麋饮野泉。
亦知世上公卿贵，且养丘中草木年。
