山中五无奈何（诗一首见本集，题止山中二字）
唐代
李涉
无奈落叶何，纷纷满衰草。疾来无气力，拥户不能扫。
欲访云外人，都迷上山道。
无奈涧水何，喧喧夜鸣石。疏林透斜月，散乱金光滴。
欲访涧底人，路穷潭水碧。
无奈阿鼎何，娇啼索梨栗。柴门正风雨，千向千回出。
欲识老病心，赖渠将过日。
无奈梅花何，满岩光似雪。春风总未至，独自惊时节。
欲见惆怅心，又看花上月。
