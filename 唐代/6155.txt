效古二首
唐代
储光羲
晨登凉风台，暮走邯郸道。曜灵何赫烈，四野无青草。
大军北集燕，天子西居镐。妇人役州县，丁男事征讨。
老幼相别离，哭泣无昏早。稼穑既殄绝，川泽复枯槁。
旷哉远此忧，冥冥商山皓。
东风吹大河，河水如倒流。河洲尘沙起，有若黄云浮。
赪霞烧广泽，洪曜赫高丘。野老泣相语，无地可荫休。
翰林有客卿，独负苍生忧。中夜起踯躅，思欲献厥谋。
君门峻且深，踠足空夷犹。
