洛阳长句二首
唐代
杜牧
草色人心相与闲，是非名利有无间。桥横落照虹堪画，
树锁千门鸟自还。芝盖不来云杳杳，仙舟何处水潺潺。
君王谦让泥金事，苍翠空高万岁山。
天汉东穿白玉京，日华浮动翠光生。桥边游女珮环委，
波底上阳金碧明。月锁名园孤鹤唳，川酣秋梦凿龙声。
连昌绣岭行宫在，玉辇何时父老迎。
