古兴
唐代
赵氏1
郁蒸夏将半，暑气扇飞阁。骤雨满空来，当轩卷罗幕。
度云开夕霁，宇宙何清廓。明月流素光，轻风换炎铄。
孤鸾伤对影，宝瑟悲别鹤。君子去不还，遥心欲何托。
金菊延清霜，玉壶多美酒。良人犹不归，芳菲岂常有。
不惜芳菲歇，但伤别离久。含情罢斟酌，凝怨对窗牖。
霁雪舒长野，寒云半幽谷。严风振枯条，猿啼抱冰木。
所嗟游宦子，少小荷天禄。前程未云至，凄怆对车仆。
岁寒成咏歌，日暮栖林朴。不惮行险道，空悲年运促。
