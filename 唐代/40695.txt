涂山怀古
唐代
陈陶
落拓书剑晚，清秋鹰正笼。涂山间来上，敬爱如登龙。
览古觉神王，翛然天地空。东南更何有，一醉先王风。
惟昔放勋世，阴晦彻成洪。皇图化鱼鳖，天道漂无踪。
帝乃命舟楫，掇芳儒素中。高陈九州力，百道驱归东。
旧物复光明，洪炉再埏熔。经门不私子，足知天下公。
亮曰那并生，唐虞禅华虫。兹山朝万国，一赋寰海同。
十载有区宇，秋毫皆帝功。垂衣不骄德，子桀如何聋。
握发闻礼贤，葺茅见卑宫。凡夫色难事，神圣安能恭。
道隐三千年，遗芳播笙镛。当时执圭处，佳气仍童童。
海屿俨清庙，天人盛祇供。玄恩及花木，丹谶名崆峒。
异代草泽臣，何由树勋庸。尧阶未曾识，谁信平生忠。
恨不当际会，预为执鞭僮。劳歌下山去，怀德心无穷。
