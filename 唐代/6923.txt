对雨赠济阴马少府考城蒋少府兼献成武五兄南华二兄
唐代
刘长卿
繁云兼家思，弥望连济北。日暮微雨中，州城带秋色。
萧条主人静，落叶飞不息。乡梦寒更频，虫声夜相逼。
二贤纵横器，久滞徒劳职。笑语和风骚，雍容事文墨。
吾兄即时彦，前路良未测。秋水百丈清，寒松一枝直。
此心欲引托，谁为生羽翼。且复顿归鞍，杯中雪胸臆。
