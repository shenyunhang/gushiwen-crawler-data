长干行
唐代
李益
忆妾深闺里，烟尘不曾识。嫁与长干人，沙头候风色。
五月南风兴，思君下巴陵。八月西风起，想君发扬子。
去来悲如何，见少离别多。湘潭几日到，妾梦越风波。
昨夜狂风度，吹折江头树。渺渺暗无边，行人在何处。
好乘浮云骢，佳期兰渚东。鸳鸯绿浦上，翡翠锦屏中。
自怜十五馀，颜色桃花红。那作商人妇，愁水复愁风。
