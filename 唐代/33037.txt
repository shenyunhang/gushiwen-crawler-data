陈情献江西李常侍五首
唐代
许棠
二十二三年，游秦复滞燕。徒陪群彦后，自苦此生前。
径折啼猿树，岩荒喷月泉。东堂曾受荐，垂白志犹坚。
淅淅复栖栖，人间只自迷。终年愁远道，到老去何蹊。
始见红叶落，又闻黄鸟啼。不因趋大旆，谁肯暂提携。
童蒙即苦辛，未识杏园春。谩倚无为日，还成不偶人。
乡程长恨远，旅梦亦愁贫。天地虽云广，殊难寄此身。
春闱久已滞，秋赋又逢停。选士疑长阻，伤时自不宁。
秦城还逐梦，楚徼影随形。此去吟虽苦，何人更肯听。
孤立时全塞，求名势转难。身多离下国，分合阻长安。
越鸟啼春早，蛮花送雨寒。丘门沾顾重，未别欲阑干。
