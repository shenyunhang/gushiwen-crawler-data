送韩准、裴政、孔巢父还山
唐代
李白
猎客张兔罝，不能挂龙虎。所以青云人，高歌在岩户。
韩生信英彦，裴子含清真。孔侯复秀出，俱与云霞亲。
峻节凌远松，同衾卧盘石。斧冰嗽寒泉，三子同二屐。
时时或乘兴，往往云无心。出山揖牧伯，长啸轻衣簪。
昨宵梦里还，云弄竹溪月。今晨鲁东门，帐饮与君别。
雪崖滑去马，萝径迷归人。相思若烟草，历乱无冬春。
