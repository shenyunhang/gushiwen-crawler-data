和令狐尚书平泉东庄近居李仆射有寄十韵
唐代
张籍
平地有清泉，伊南古寺边。涨池闲绕屋，出野遍浇田。
旧隐离多日，新邻得几年。探幽皆一绝，选胜又双全。
门静山光别，园深竹影连。斜分采药径，直过钓鱼船。
鸡犬还应识，云霞顿觉鲜。追思应不远，赏爱谅难偏。
此处堪长往，游人早共传。各当恩寄重，归卧恐无缘。
