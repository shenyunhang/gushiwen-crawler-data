曲江二首
唐代
李山甫
南山低对紫云楼，翠影红阴瑞气浮。一种是春长富贵，
大都为水也风流。争攀柳带千千手，间插花枝万万头。
独向江边最惆怅，满衣尘土避王侯。
江色沈天万草齐，暖烟晴霭自相迷。蜂怜杏蕊细香落，
莺坠柳条浓翠低。千队国娥轻似雪，一群公子醉如泥。
斜阳怪得长安动，陌上分飞万马蹄。
