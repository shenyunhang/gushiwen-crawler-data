却望无锡芙蓉湖
唐代
李绅
水宽山远烟岚迥，柳岸萦回在碧流。
清昼不风凫雁少，却疑初梦镜湖秋。
丹橘村边独火微，碧流明处雁初飞。
萧条落叶垂杨岸，隔水寥寥闻捣衣。
逐波云影参差远，背日岚光隐见深。
犹似望中连海树，月生湖上是山阴。
旧山认得烟岚近，湖水平铺碧岫间。
喜见云泉还怅望，自惭山叟不归山。
翠崖幽谷分明处，倦鸟归云在眼前。
惆怅白头为四老，远随尘土去伊川。
