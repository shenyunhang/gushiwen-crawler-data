嵩山十志十首。草堂
唐代
卢鸿一
草堂者，盖因自然之谿阜，前当墉洫；资人力之缔构，
后加茅茨。将以避燥湿，成栋宇之用；昭简易，
叶乾坤之德，道可容膝休闲。谷神同道，此其所贵也。
及靡者居之，则妄为剪饰，失天理矣。词曰：
山为宅兮草为堂，芝兰兮药房。罗蘼芜兮拍薜荔，
荃壁兮兰砌。蘼芜薜荔兮成草堂，阴阴邃兮馥馥香，
中有人兮信宜常。读金书兮饮玉浆，童颜幽操兮不易长。
