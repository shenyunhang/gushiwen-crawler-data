三谣。蟠木谣
唐代
白居易
蟠木蟠木，有似我身；不中乎器，无用于人。
下拥肿而上辚菌，桷不桷兮轮不轮。
天子建明堂兮既非梁栋，诸侯斫大辂兮材又不中。
唯我病夫，或有所用。用尔为几，承吾臂支吾颐而已矣。
不伤尔性，不枉尔理。尔怏怏为几之外，无所用尔。
尔既不材，吾亦不材，胡为乎人间裴回？蟠木蟠木，
吾与汝归草堂去来。
