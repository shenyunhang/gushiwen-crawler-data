赠别张驸马
唐代
戎昱
上元年中长安陌，见君朝下欲归宅。飞龙骑马三十匹，
玉勒雕鞍照初日。数里衣香遥扑人，长衢雨歇无纤尘。
从奴斜抱敕赐锦，双双蹙出金麒麟。天子爱婿皇后弟，
独步明时负权势。一身扈跸承殊泽，甲第朱门耸高戟。
凤凰楼上伴吹箫，鹦鹉杯中醉留客。泰去否来何足论，
宫中晏驾人事翻。一朝负谴辞丹阙，五年待罪湘江源。
冠冕凄凉几迁改，眼看桑田变成海。华堂金屋别赐人，
细眼黄头总何在。渚宫相见寸心悲，懒欲今时问昔时。
看君风骨殊未歇，不用愁来双泪垂。
