李评事公进示文集因赠之
唐代
欧阳詹
风雅不坠地，五言始君先。希微嘉会章，杳冥河梁篇。
理蔓语无枝，言一意则千。往来更后人，浇荡醨前源。
倾筐实不收，朴樕华争繁。大教护微旨，哲人生令孙。
高飙激颓波，坐使横流翻。昔日越重阻，侧聆沧海传。
逮兹觌清扬，幸睹青琅编。泠泠中山醇，片片昆丘璠.
一杯有馀味，再览增光鲜。对宝人皆鉴，握鞶良自妍。
吾其告先师，六义今还全。
