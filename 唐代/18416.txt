和令狐相公晚泛汉江书怀寄洋州崔侍郎阆州高舍人二曹长
唐代
刘禹锡
雨过远山出，江澄暮霞生。因浮济川舟，遂作适野行。
郊树映缇骑，水禽避红旌。田夫捐畚锸，织妇窥柴荆。
古岸夏花发，遥林晚蝉清。沿洄方玩境，鼓角已登城。
部内有良牧，望中寄深情。临觞念佳期，泛瑟动离声。
寂寞一病士，夙昔接群英。多谢谪仙侣，几时还玉京。
