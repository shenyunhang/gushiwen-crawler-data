读张曲江集
唐代
皎然
相公乃天盖，人文佐生成。立程正颓靡，绎思何纵横。
春杼弄缃绮，阳林敷玉英。飘然飞动姿，邈矣高简情。
后辈惊失步，前修敢争衡。始欣耳目远，再使机虑清。
体正力已全，理精识何妙。昔年歌阳春，徒推郢中调。
今朝听鸾凤，岂独羡门啸。帝命镇雄州，待济寄上流。
才兼荆衡秀，气助潇湘秋。逸荡子山匹，经奇文畅俦。
沈吟未终卷，变态纷难数。曜耳代明珰，袭衣同芳杜。
愔愔闻玉磬，寤寐在灵府。
