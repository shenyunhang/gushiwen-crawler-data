奉和浙西大夫李德裕述梦四十韵大夫本题言…次本韵
唐代
元稹
闻有池塘什，还因梦寐遭。攀禾工类蔡，咏豆敏过曹。
庄蝶玄言秘，罗禽藻思高。戈矛排笔阵，貔虎让文韬。
彩缋鸾凰颈，权奇骥騄髦。神枢千里应，华衮一言褒。
李广留飞箭，王祥得佩刀。传乘司隶马，继染翰林毫。
辨颖□超脱，词锋岂足櫜。金刚锥透玉，镔铁剑吹毛。
顾我曾陪附，思君正郁陶。近酬新乐录，仍寄续离骚。
阿阁偏随凤，方壶共跨鳌。借骑银杏叶，横赐锦垂萄。
冰井分珍果，金瓶贮御醪。独辞珠有戒，廉取玉非叨。
麦纸侵红点，兰灯焰碧高。代予言不易，承圣旨偏劳。
绕月同栖鹊，惊风比夜獒。吏传开锁契，神撼引铃绦。
渥泽深难报，危心过自操。犯颜诚恳恳，腾口惧忉忉。
佩宠虽緺绶，安贫尚葛袍。宾亲多谢绝，延荐必英豪。
分阻杯盘会，闲随寺观遨。祇园一林杏，仙洞万株桃。
澥海沧波减，昆明劫火熬。未陪登鹤驾，已讣堕乌号。
痛泪过江浪，冤声出海涛。尚看恩诏湿，已梦寿宫牢。
再造承天宝，新持济巨篙。犹怜弊簪履，重委旧旌旄。
北望心弥苦，西回首屡搔。九霄难就日，两浙仅容舠.
暮竹寒窗影，衰杨古郡濠。鱼虾集橘市，鹤鹳起亭皋。
朽刃休冲斗，良弓枉在弢.早弯摧虎兕，便铸垦蓬蒿。
渔艇宜孤棹，楼船称万艘。量材分用处，终不学滔滔。
