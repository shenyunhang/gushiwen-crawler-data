桂州三月三日（一作桂阳三日述怀）
唐代
宋之问
代业京华里，远投魑魅乡。登高望不极，云海四茫茫。
伊昔承休盼，曾为人所羡。两朝赐颜色，二纪陪欢宴。
昆明御宿侍龙媒，伊阙天泉复几回。西夏黄河水心剑，
东周清洛羽觞杯。苑中落花扫还合，河畔垂杨拨不开。
千春万寿多行乐，柏梁和歌攀睿作。赐金分帛奉恩辉，
风举云摇入紫微。晨趋北阙鸣珂至，夜出南宫把烛归。
载笔儒林多岁月，襆被文昌佐吴越。越中山海高且深，
兴来无处不登临。永和九年刺海郡，暮春三月醉山阴。
愚谓嬉游长似昔，不言流寓欻成今。始安繁华旧风俗，
帐饮倾城沸江曲。主人丝管清且悲，客子肝肠断还续。
荔浦蘅皋万里馀，洛阳音信绝能疏。故园今日应愁思，
曲水何能更祓除。逐伴谁怜合浦叶，思归岂食桂江鱼。
不求汉使金囊赠，愿得佳人锦字书。
