六年春遣怀八首
唐代
元稹
伤禽我是笼中鹤，沉剑君为泉下龙。
重纩犹存孤枕在，春衫无复旧裁缝。
检得旧书三四纸，高低阔狭粗成行。
自言并食寻高事，唯念山深驿路长。
公无渡河音响绝，已隔前春复去秋。
今日闲窗拂尘土，残弦犹迸钿箜篌。
婢仆晒君馀服用，娇痴稚女绕床行。
玉梳钿朵香胶解，尽日风吹玳瑁筝。
伴客销愁长日饮，偶然乘兴便醺醺。
怪来醒后傍人泣，醉里时时错问君。
我随楚泽波中梗，君作咸阳泉下泥。
百事无心值寒食，身将稚女帐前啼。
童稚痴狂撩乱走，绣球花仗满堂前。
病身一到繐帷下，还向临阶背日眠。
小于潘岳头先白，学取庄周泪莫多。
止竟悲君须自省，川流前后各风波。
