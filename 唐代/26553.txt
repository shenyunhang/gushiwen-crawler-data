题永福寺临淮亭（亭即司马复明府所置）
唐代
顾非熊
淮上前朝寺，因公始建亭。虽无山可望，多有鹤堪听。
引客闲垂钓，看僧静灌瓶。带潮秋见月，隔竹晓闻经。
水气侵衣冷，蘋风入座馨。路逢沙獭上，船值海人停。
砧杵鸣孤戍，乌鸢下远汀。连波芳草阔，极目暮天青。
创置嗟心匠，幽栖得地形。常来劝农事，赖此近郊坰.
