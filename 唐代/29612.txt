越亭二十韵
唐代
元晦
乏才叨八使，徇禄非三顾。南服颁诏条，东林证迷误。
未闻述职效，偶脱嚣烦趣。激水浚坳塘，缘崖欹磴步。
西岩焕朝旭，深壑囊宿雾。影气爽衣巾，凉飔轻杖履。
临高神虑寂，远眺川原布。孤帆逗汀烟，翻鸦集江树。
独探洞府静，恍若偓佺遇。一瞬契真宗，百年成妄故。
孱颜石户启，杳霭溪云度。松籁韵宫商，鸳甍势翔溯。
津梁危彴架，济物虚舟渡。环流驰羽觞，金英妒妆嫭。
笳吟寒垒迥，鸟噪空山暮。怅望麋鹿心，低回车马路。
悬冠谢陶令，褫珮怀疏傅。遐想蜕缨緌，徒惭恤襦袴.
福盈祸之倚，权胜道所恶。何必栖禅关，无言自冥悟。
