旅次湘沅有怀灵均
唐代
孟郊
分拙多感激，久游遵长途。经过湘水源，怀古方踟蹰。
旧称楚灵均，此处殒忠躯。侧聆故老言，遂得旌贤愚。
名参君子场，行为小人儒。骚文衒贞亮，体物情崎岖。
三黜有愠色，即非贤哲模。五十爵高秩，谬膺从大夫。
胸襟积忧愁，容鬓复凋枯。死为不吊鬼，生作猜谤徒。
吟泽洁其身，忠节宁见输。怀沙灭其性，孝行焉能俱。
且闻善称君，一何善自殊。且闻过称己，一何过不渝。
悠哉风土人，角黍投川隅。相传历千祀，哀悼延八区。
如今圣明朝，养育无羁孤。君臣逸雍熙，德化盈纷敷。
巾车徇前侣，白日犹昆吾。寄君臣子心，戒此真良图。
