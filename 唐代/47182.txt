甘州遍
唐代
毛文锡
春光好，公子爱闲游。足风流。金鞍白马，雕弓宝剑，
红缨锦襜出长楸¤
花蔽膝，玉衔头。寻芳逐胜欢宴，丝竹不曾休。美人唱、
揭调是甘州，醉红楼。尧年舜日，乐圣永无忧。
秋风紧，平碛雁行低。阵云齐。萧萧飒飒，边声四起，
愁闻戍角与征鼙¤
青冢北，黑山西。沙飞聚散无定，往往路人迷。铁衣冷、
战马血沾蹄，破蕃奚。凤凰诏下，步步蹑丹梯。
