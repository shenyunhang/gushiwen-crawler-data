送杨六判官使西蕃
唐代
杜甫
送远秋风落，西征海气寒。帝京氛祲满，人世别离难。
绝域遥怀怒，和亲愿结欢。敕书怜赞普，兵甲望长安。
宣命前程急，惟良待士宽。子云清自守，今日起为官。
垂泪方投笔，伤时即据鞍。儒衣山鸟怪，汉节野童看。
边酒排金醆，夷歌捧玉盘。草轻蕃马健，雪重拂庐干。
慎尔参筹画，从兹正羽翰。归来权可取，九万一朝抟。
