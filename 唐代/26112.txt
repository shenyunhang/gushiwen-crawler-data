和门下李相饯西蜀相公
唐代
姚合
圣朝同舜日，作相有夔龙。理化知无外，烝黎尽可封。
燮和皆达识，出入并登庸。武骑增馀勇，儒冠贵所从。
赠诗全六义，出镇越千峰。连日陈天乐，芳筵叠酒钟。
乌台情已洽，凤阁分弥浓。栈转旌摇水，崖高马蹋松。
恩深施远俗，化美见前踪。江晓流巴字，山晴耸剑峰。
双油拥上宰，四海羡临邛。先路声华远，离京诏旨重。
岁除今向尽，春色即相逢。嫩叶抽赪蕊，新苔长翠茸。
冰销鱼潎潎，林暖鸟噰噰。泉落闻难尽，花开看不供。
青城方眷恋，黄阁竟从容。计日归台席，还听长乐钟。
