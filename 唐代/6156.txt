杂诗二首
唐代
储光羲
混沌本无象，末路多是非。达士志寥廓，所在能忘机。
耕凿时未至，还山聊采薇。虎豹对我蹲，鸑鷟旁我飞。
仙人空中来，谓我勿复归。格泽为君驾，虹蜺为君衣。
西游昆仑墟，可与世人违。
秋气肃天地，太行高崔嵬。猿狖清夜吟，其声一何哀。
寂寞掩圭荜，梦寐游蓬莱。琪树远亭亭，玉堂云中开。
洪崖吹箫管，玉女飘飖来。雨师既先后，道路无纤埃。
鄙哉楚襄王，独好阳云台。
