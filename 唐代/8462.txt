南奔书怀（一作自丹阳南奔道中作。萧士赟云是伪作）
唐代
李白
遥夜何漫漫，空歌白石烂。甯戚未匡齐，陈平终佐汉。
欃枪扫河洛，直割鸿沟半。历数方未迁，云雷屡多难。
天人秉旄钺，虎竹光藩翰。侍笔黄金台，传觞青玉案。
不因秋风起，自有思归叹。主将动谗疑，王师忽离叛。
自来白沙上，鼓噪丹阳岸。宾御如浮云，从风各消散。
舟中指可掬，城上骸争爨。草草出近关，行行昧前算。
南奔剧星火，北寇无涯畔。顾乏七宝鞭，留连道傍玩。
太白夜食昴，长虹日中贯。秦赵兴天兵，茫茫九州乱。
感遇明主恩，颇高祖逖言。过江誓流水，志在清中原。
拔剑击前柱，悲歌难重论。
