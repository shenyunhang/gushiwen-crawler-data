从军行
唐代
李昂
汉家未得燕支山，征戍年年沙朔间。
塞下长驱汗血马，云中恒闭玉门关。
阴山瀚海千万里，此日桑河冻流水。
稽洛川边胡骑来，渔阳戍里烽烟起。
长途羽檄何相望，天子按剑思北方。
羽林练士拭金甲，将军校战出玉堂。
幽陵异域风烟改，亭障连连古今在。
夜闻鸿雁南渡河，晓望旌旗北临海。
塞沙飞淅沥，遥裔连穷碛。
玄漠云平初合阵，西山月出闻鸣镝。
城南百战多苦辛，路傍死卧黄沙人。
戎衣不脱随霜雪，汗马骖单长被铁。
杨叶楼中不寄书，莲花剑上空流血。
匈奴未灭不言家，驱逐行行边徼赊。
归心海外见明月，别思天边梦落花。
天边回望何悠悠，芳树无人渡陇头。
春云不变阳关雪，桑叶先知胡地秋。
田畴不卖卢龙策，窦宪思勒燕然石。
麾兵静北垂，此日交河湄。
欲令塞上无干戚，会待单于系颈时。
