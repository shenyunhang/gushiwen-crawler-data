去杭州（送王师范）
唐代
元稹
房杜王魏之子孙，虽及百代为清门。骏骨凤毛真可贵，
冈头泽底促足论。去年江上识君面，爱君风貌情已敦。
与君言语见君性，灵府坦荡消尘烦。自兹心洽迹亦洽，
居常并榻游并轩。柳阴覆岸郑监水，李花压树韦公园。
每出新诗共联缀，闲因醉舞相牵援。时寻沙尾枫林夕，
夜摘兰丛衣露繁。今君别我欲何去，自言远结迢迢婚。
简书五府已再至，波涛万里酬一言。为君再拜赠君语，
愿君静听君勿喧。君名师范欲何范，君之烈祖遗范存。
永宁昔在抡鉴表，沙汰沉浊澄浚源。君今取友由取士，
得不别白清与浑。昔公事主尽忠谠，虽及死谏誓不谖。
今君佐藩如佐主，得不陈露酬所恩。昔公为善日不足，
假寐待旦朝至尊。今君三十朝未与，得不寸晷倍玙璠.
昔公令子尚贵主，公执舅礼妇执笲.返拜之仪自此绝，
关雎之化皎不昏。君今远娉奉明祀，得不齐励亲蘋蘩。
斯言皆为书佩带，然后别袂乃可扪。别袂可扪不可解，
解袂开帆凄别魂。魂摇江树鸟飞没，帆挂樯竿鸟尾翻。
翻风驾浪拍何处，直指杭州由上元。上元萧寺基址在，
杭州潮水霜雪屯。潮户迎潮击潮鼓，潮平潮退有潮痕。
得得为题罗刹石，古来非独伍员冤。
