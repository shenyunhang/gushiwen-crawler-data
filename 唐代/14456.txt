送吉中孚校书归楚州旧山（中孚自仙官入仕）
唐代
卢纶
青袍芸阁郎，谈笑挹侯王。旧箓藏云穴，新诗满帝乡。
名高闲不得，到处人争识。谁知冰雪颜，已杂风尘色。
此去复如何，东皋岐路多。藉芳临紫陌，回首忆沧波。
年来倦萧索，但说淮南乐。并楫湖上游，连樯月中泊。
沿溜入阊门，千灯夜市喧。喜逢邻舍伴，遥语问乡园。
下淮风自急，树杪分郊邑。送客随岸行，离人出帆立。
渔村绕水田，澹澹隔晴烟。欲就林中醉，先期石上眠。
林昏天未曙，但向云边去。暗入无路山，心知有花处。
登高日转明，下望见春城。洞里草空长，冢边人自耕。
寥寥行异境，过尽千峰影。露色凝古坛，泉声落寒井。
仙成不可期，多别自堪悲。为问桃源客，何人见乱时。
