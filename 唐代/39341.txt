自咏十韵
唐代
徐夤
只合沧洲钓与耕，忽依萤烛愧功成。未游宦路叨卑宦，
才到名场得大名。梁苑二年陪众客，温陵十载佐双旌。
钱财尽是侯王惠，骨肉偕承里巷荣。拙赋偏闻镌印卖，
恶诗亲见画图呈。多栽桃李期春色，阔凿池塘许月明。
寒益轻裯饶美寝，出乘车马免徒行。粗支菽粟防饥歉，
薄有杯盘备送迎。僧俗共邻栖隐乐，妻孥同爱水云清。
如今便死还甘分，莫更嫌他白发生。
