岳麓山道林二寺行
唐代
杜甫
玉泉之南麓山殊，道林林壑争盘纡。寺门高开洞庭野，
殿脚插入赤沙湖。五月寒风冷佛骨，六时天乐朝香炉。
地灵步步雪山草，僧宝人人沧海珠。塔劫宫墙壮丽敌，
香厨松道清凉俱。莲花交响共命鸟，金榜双回三足乌。
方丈涉海费时节，悬圃寻河知有无。暮年且喜经行近，
春日兼蒙暄暖扶。飘然斑白身奚适，傍此烟霞茅可诛。
桃源人家易制度，橘洲田土仍膏腴。潭府邑中甚淳古，
太守庭内不喧呼。昔遭衰世皆晦迹，今幸乐国养微躯。
依止老宿亦未晚，富贵功名焉足图。久为野客寻幽惯，
细学何颙免兴孤。一重一掩吾肺腑，山鸟山花吾友于。
宋公放逐曾题壁，物色分留与老夫。
