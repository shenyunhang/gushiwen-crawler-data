登东海龙兴寺高顶望海，简演公
唐代
刘长卿
朐山压海口，永望开禅宫。元气远相合，太阳生其中。
豁然万里馀，独为百川雄。白波走雷电，黑雾藏鱼龙。
变化非一状，晴明分众容。烟开秦帝桥，隐隐横残虹。
蓬岛如在眼，羽人那可逢。偶闻真僧言，甚与静者同。
幽意颇相惬，赏心殊未穷。花间午时梵，云外春山钟。
谁念遽成别，自怜归所从。他时相忆处，惆怅西南峰。
