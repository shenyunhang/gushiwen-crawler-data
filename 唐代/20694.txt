江陵三梦
唐代
元稹
平生每相梦，不省两相知。况乃幽明隔，梦魂徒尔为。
情知梦无益，非梦见何期。今夕亦何夕，梦君相见时。
依稀旧妆服，晻淡昔容仪。不道间生死，但言将别离。
分张碎针线，襵叠故屏帏。抚稚再三嘱，泪珠千万垂。
嘱云唯此女，自叹总无儿。尚念娇且騃，未禁寒与饥。
君复不憘事，奉身犹脱遗。况有官缚束，安能长顾私。
他人生间别，婢仆多谩欺。君在或有托，出门当付谁。
言罢泣幽噎，我亦涕淋漓。惊悲忽然寤，坐卧若狂痴。
月影半床黑，虫声幽草移。心魂生次第，觉梦久自疑。
寂默深想像，泪下如流澌。百年永已诀，一梦何太悲。
悲君所娇女，弃置不我随。长安远于日，山川云间之。
纵我生羽翼，网罗生絷维。今宵泪零落，半为生别滋。
感君下泉魄，动我临川思。一水不可越，黄泉况无涯。
此怀何由极，此梦何由追。坐见天欲曙，江风吟树枝。
古原三丈穴，深葬一枝琼。崩剥山门坏，烟绵坟草生。
久依荒陇坐，却望远村行。惊觉满床月，风波江上声。
君骨久为土，我心长似灰。百年何处尽，三夜梦中来。
逝水良已矣，行云安在哉。坐看朝日出，众鸟双裴回。
