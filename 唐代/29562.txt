省试日上崔侍郎四首
唐代
刘得仁
衣上年年泪血痕，只将怀抱诉乾坤。
如今主圣臣贤日，岂致人间一物冤。
如病如痴二十秋，求名难得又难休。
回看骨肉须堪耻，一著麻衣便白头。
戚里称儒愧小才，礼闱公道此时开。
他人何事虚相指，明主无私不是媒。
方寸终朝似火然，为求白日上青天。
自嗟辜负平生眼，不识春光二十年。
