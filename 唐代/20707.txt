开元观闲居，酬吴士矩侍御三十韵（十八时作）
唐代
元稹
静习狂心尽，幽居道气添。神编启黄简，秘箓捧朱签。
烂熳烟霞驻，优游岁序淹。登坛拥旄节，趋殿礼胡髯。
醮起彤庭烛，香开白玉奁。结盟金剑重，斩魅宝刀铦。
禹步星纲动，焚符灶鬼詹。冥搜呼直使，章奏役飞廉。
仙籍聊凭检，浮名复为占。赤诚祈皓鹤，绿发代青缣。
虚室常怀素，玄关屡引枮。貂蝉徒自宠，鸥鹭不相嫌。
始悟身为患，唯欣禄未恬。龟龙恋淮海，鸡犬傍闾阎。
松笠新偏翠，山峰远更尖。箫声吟茂竹，虹影逗虚檐。
初日先通牖，轻飔每透帘。露盘朝滴滴，钩月夜纤纤。
已得餐霞味，应嗤食蓼甜。工琴闲度昼，耽酒醉销炎。
几案随宜设，诗书逐便拈。灌园多抱瓮，刈藿乍腰镰。
野鸟终难絷，鹪鹩本易厌。风高云远逝，波骇鲤深潜。
邸第过从隔，蓬壶梦寐瞻。所希颜颇练，谁恨突无黔。
思拙惭圭璧，词烦杂米盐。谕锥言太小，求药意何谦。
语默君休问，行藏我讵兼。狂歌终此曲，情尽口长箝。
