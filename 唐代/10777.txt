奉赠太常张卿二十韵（均）
唐代
杜甫
方丈三韩外，昆仑万国西。建标天地阔，诣绝古今迷。
气得神仙迥，恩承雨露低。相门清议众，儒术大名齐。
轩冕罗天阙，琳琅识介珪。伶官诗必诵，夔乐典犹稽。
健笔凌鹦鹉，铦锋莹鸊鹈。友于皆挺拔，公望各端倪。
通籍逾青琐，亨衢照紫泥。灵虬传夕箭，归马散霜蹄。
能事闻重译，嘉谟及远黎。弼谐方一展，斑序更何跻。
适越空颠踬，游梁竟惨凄。谬知终画虎，微分是醯鸡。
萍泛无休日，桃阴想旧蹊。吹嘘人所羡，腾跃事仍睽。
碧海真难涉，青云不可梯。顾深惭锻炼，才小辱提携。
槛束哀猿叫，枝惊夜鹊栖。几时陪羽猎，应指钓璜溪。
