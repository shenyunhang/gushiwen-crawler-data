卧病喜惠上人、李炼师、茅处士见访，因以赠
唐代
权德舆
沈疴结繁虑，卧见书窗曙。方外三贤人，惠然来相亲。
整巾起曳策，喜非车马客。支郎有佳文，新句凌碧云。
霓裳何飘飘，浩志凌紫氛。复有沈冥士，远系三茅君。
各言麋鹿性，不与簪组群。清言出象系，旷迹逃玄纁.
心源暂澄寂，世故方纠纷。终当逐师辈，岩桂香氲芬。
