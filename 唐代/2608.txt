奉和太子纳妃太平公主出降三首
唐代
胡元范
帝子威仪绝，储妃礼度优。叠鼓陪仙观，凝笳翼画輈.
郁郁神香满，奕奕彩云浮。排空列锦罽，腾欢溢皇州。
金闺未息火，玉树钟天爱。月路饰还装，星津动归佩。
紫极流宸渥，清规伫慈诲。恩波洽九流，光辉轶千载。
列席诏亲贤，式宴坐神仙。圣文飞圣笔，天乐奏钧天。
曲池涵瑞景，文宇孕祥烟。小臣同百兽，率舞悦尧年。
