客居
唐代
杜甫
客居所居堂，前江后山根。下堑万寻岸，苍涛郁飞翻。
葱青众木梢，邪竖杂石痕。子规昼夜啼，壮士敛精魂。
峡开四千里，水合数百源。人虎相半居，相伤终两存。
蜀麻久不来，吴盐拥荆门。西南失大将，商旅自星奔。
今又降元戎，已闻动行轩。舟子候利涉，亦凭节制尊。
我在路中央，生理不得论。卧愁病脚废，徐步视小园。
短畦带碧草，怅望思王孙。凤随其皇去，篱雀暮喧繁。
览物想故国，十年别荒村。日暮归几翼，北林空自昏。
安得覆八溟，为君洗乾坤。稷契易为力，犬戎何足吞。
儒生老无成，臣子忧四番。箧中有旧笔，情至时复援。
