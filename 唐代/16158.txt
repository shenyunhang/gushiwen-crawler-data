秋夜听严绅巴童唱竹枝歌
唐代
刘商
巴人远从荆山客，回首荆山楚云隔。思归夜唱竹枝歌，
庭槐叶落秋风多。曲中历历叙乡土，乡思绵绵楚词古。
身骑吴牛不畏虎，手提蓑笠欺风雨。猿啼日暮江岸边，
绿芜连山水连天。来时十三今十五，一成新衣已再补。
鸿雁南飞报邻伍，在家欢乐辞家苦。天晴露白钟漏迟，
泪痕满面看竹枝。曲终寒竹风袅袅，西方落日东方晓。
