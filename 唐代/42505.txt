连句多暇赠陆三山人
唐代
耿湋
一生为墨客，几世作茶仙。 ——耿湋
喜是攀阑者，惭非负鼎贤。 ——陆羽
禁门闻曙漏，顾渚入晨烟。 ——耿湋
拜井孤城里，携笼万壑前。 ——陆羽
闲喧悲异趣，语默取同年。 ——耿湋
历落惊相偶，衰羸猥见怜。 ——陆羽
诗书闻讲诵，文雅接兰荃。 ——耿湋
未敢重芳席，焉能弄彩笺。 ——陆羽
黑池流研水，径石涩苔钱。 ——耿湋
何事亲香案，无端狎钓船。 ——陆羽
野中求逸礼，江上访遗编。 ——耿湋
莫发搜歌意，予心或不然。 ——陆羽
