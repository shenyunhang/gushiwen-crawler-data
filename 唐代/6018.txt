王母歌
唐代
李颀
武皇斋戒承华殿，端拱须臾王母见。霓旌照耀麒麟车，
羽盖淋漓孔雀扇。手指交梨遣帝食，可以长生临宇县。
头上复戴九星冠，总领玉童坐南面。欲闻要言今告汝，
帝乃焚香请此语。若能炼魄去三尸，后当见我天皇所。
顾谓侍女董双成，酒阑可奏云和笙。红霞白日俨不动，
七龙五凤纷相迎，惜哉志骄神不悦，叹息马蹄与车辙。
复道歌钟杳将暮，深宫桃李花成雪。为看青玉五枝灯，
蟠螭吐火光欲绝。
