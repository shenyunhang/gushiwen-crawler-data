送赵判官赴黔府中丞叔幕
唐代
李白
廓落青云心，交结黄金尽。富贵翻相忘，令人忽自哂。
蹭蹬鬓毛斑，盛时难再还。巨源咄石生，何事马蹄间。
绿萝长不厌，却欲还东山。君为鲁曾子，拜揖高堂里。
叔继赵平原，偏承明主恩。风霜推独坐，旌节镇雄藩。
虎士秉金钺，蛾眉开玉樽。才高幕下去，义重林中言。
水宿五溪月，霜啼三峡猿。东风春草绿，江上候归轩。
