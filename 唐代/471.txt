鶺鴒颂
唐代
李隆基
伊我轩宫，奇树青葱，蔼周庐兮。冒霜停雪，以茂以悦，
恣卷舒兮。连枝同荣，吐绿含英，曜春初兮。
蓐收御节，寒露微结，气清虚兮。桂宫兰殿，唯所息宴，
栖雍渠兮。行摇飞鸣，急难有情，情有馀兮。
顾惟德凉，夙夜兢惶，惭化疏兮。上之所教，下之所效，
实在予兮。天伦之性，鲁卫分政，亲贤居兮。
爰游爰处，爰笑爰语，巡庭除兮。观此翔禽，以悦我心，
良史书兮。
