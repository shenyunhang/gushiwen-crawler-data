华清宫四首
唐代
张祜
风树离离月稍明，九天龙气在华清。
宫门深锁无人觉，半夜云中羯鼓声。
天阙沈沈夜未央，碧云仙曲舞霓裳。
一声玉笛向空尽，月满骊山宫漏长。
红树萧萧阁半开，上皇曾幸此宫来。
至今风俗骊山下，村笛犹吹阿滥堆。
水绕宫墙处处声，残红长绿露华清。
武皇一夕梦不觉，十二玉楼空月明。
