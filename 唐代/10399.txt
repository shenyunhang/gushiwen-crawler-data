渼陂西南台
唐代
杜甫
高台面苍陂，六月风日冷。蒹葭离披去，天水相与永。
怀新目似击，接要心已领。仿像识鲛人，空蒙辨鱼艇。
错磨终南翠，颠倒白阁影。崷崒增光辉，乘陵惜俄顷。
劳生愧严郑，外物慕张邴。世复轻骅骝，吾甘杂蛙黾。
知归俗可忽，取适事莫并。身退岂待官，老来苦便静。
况资菱芡足，庶结茅茨迥。从此具扁舟，弥年逐清景。
