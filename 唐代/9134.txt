白沙亭逢吴叟歌
唐代
韦应物
龙池宫里上皇时，罗衫宝带香风吹。满朝豪士今已尽，
欲话旧游人不知。白沙亭上逢吴叟，爱客脱衣且沽酒。
问之执戟亦先朝，零落难艰却负樵。亲观文物蒙雨露，
见我昔年侍丹霄。冬狩春祠无一事，欢游洽宴多颁赐。
尝陪月夕竹宫斋，每返温泉灞陵醉。星岁再周十二辰，
尔来不语今为君。盛时忽去良可恨，一生坎壈何足云。
