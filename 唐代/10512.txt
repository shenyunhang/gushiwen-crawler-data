病橘
唐代
杜甫
群橘少生意，虽多亦奚为。惜哉结实小，酸涩如棠梨。
剖之尽蠹虫，采掇爽其宜。纷然不适口，岂只存其皮。
萧萧半死叶，未忍别故枝。玄冬霜雪积，况乃回风吹。
尝闻蓬莱殿，罗列潇湘姿。此物岁不稔，玉食失光辉。
寇盗尚凭陵，当君减膳时。汝病是天意，吾谂罪有司。
忆昔南海使，奔腾献荔支。百马死山谷，到今耆旧悲。
