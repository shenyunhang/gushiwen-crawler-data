裴将军宅芦管歌
唐代
岑参
辽东九月芦叶断，辽东小儿采芦管。可怜新管清且悲，
一曲风飘海头满。海树萧索天雨霜，管声寥亮月苍苍。
白狼河北堪愁恨，玄兔城南皆断肠。辽东将军长安宅，
美人芦管会佳客。弄调啾飕胜洞箫，发声窈窕欺横笛。
夜半高堂客未回，只将芦管送君杯。巧能陌上惊杨柳，
复向园中误落梅。诸客爱之听未足，高卷珠帘列红烛。
将军醉舞不肯休，更使美人吹一曲。
