春馀遣兴
唐代
元稹
春去日渐迟，庭空草偏长。馀英间初实，雪絮萦蛛网。
好鸟多息阴，新篁已成响。帘开斜照入，树褭游丝上。
绝迹念物闲，良时契心赏。单衣颇新绰，虚室复清敞。
置酒奉亲宾，树萱自怡养。笑倚连枝花，恭扶瑞藤杖。
步屟恣优游，望山多气象。云叶遥卷舒，风裾动萧爽。
簪缨固烦杂，江海徒浩荡。野马笼赤霄，无由负羁鞅。
