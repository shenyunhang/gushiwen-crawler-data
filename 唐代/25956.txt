酬任畴协律夏中苦雨见寄
唐代
姚合
银汉波澜溢，经旬雨未休。细听宜隔牖，远望忆高楼。
风急飘还断，云低落更稠。走童惊掣电，饥鸟啄浮沤。
丝网张空际，蛛绳续瓦沟。青蛙多入户，潢潦欲胜舟。
雷怒疑山破，池浑似土流。灰人漫禳厌，水马恣沈浮。
广陌应翻浪，贫居恐作湫。阳精藏不耀，阴气盛难收。
远色重林暮，繁声四壁秋。望晴思见日，防冷欲披裘。
枕润眠还懒，车羸出转忧。散空烟漠漠，迸溜竹修修。
树暗蝉吟咽，巢倾燕语愁。琴书凉簟净，灯烛夜窗幽。
天下那能向，龙边岂易求。湿烟凝灶额，荒草覆墙头。
酒思凄方罢，诗情耿始抽。下床先仗屐，汲井恐飘瓯。
危坐徒相忆，佳期未有由。劳君寄新什，终日不能酬。
