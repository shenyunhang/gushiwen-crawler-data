投孟郊
唐代
贾岛
月中有孤芳，天下聆薰风。江南有高唱，海北初来通。
容飘清冷馀，自蕴襟抱中。止息乃流溢，推寻却冥濛。
我知雪山子，谒彼偈句空。必竟获所实，尔焉遂深衷。
录之孤灯前，犹恨百首终。一吟动狂机，万疾辞顽躬。
生平面未交，永夕梦辄同。叙诘谁君师，讵言无吾宗。
余求履其迹，君曰可但攻。啜波肠易饱，揖险神难从。
前岁曾入洛，差池阻从龙。萍家复从赵，云思长萦萦。
嵩海每可诣，长途追再穷。原倾肺肠事，尽入焦梧桐。
