天育骠骑歌（天育，厩名，未详所出）
唐代
杜甫
吾闻天子之马走千里，今之画图无乃是。
是何意态雄且杰，骏尾萧梢朔风起。毛为绿缥两耳黄，
眼有紫焰双瞳方。矫矫龙性合变化，卓立天骨森开张。
伊昔太仆张景顺，监牧攻驹阅清峻。遂令大奴守天育，
别养骥子怜神俊。当时四十万匹马，张公叹其材尽下。
故独写真传世人，见之座右久更新。年多物化空形影，
呜呼健步无由骋。如今岂无騕褭与骅骝，
时无王良伯乐死即休。
