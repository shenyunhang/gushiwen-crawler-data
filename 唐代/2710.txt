荆州作二首
唐代
张九龄
先达志其大，求意不约文。士伸在知己，已况仕于君。
微诚夙所尚，细故不足云。时来忽易失，事往良难分。
顾念凡近姿，焉欲殊常勋。亦以行则是，岂必素有闻。
千虑且犹失，万绪何其纷。进士苟非党，免相安得群。
众口金可铄，孤心丝共棼。意忠仗朋信，语勇同败军。
古剑徒有气，幽兰只自薰。高秩向所忝，于义如浮云。
千载一遭遇，往贤所至难。问余奚为者，无阶忽上抟。
明圣不世出，翼亮非苟安。崇高自有配，孤陋何足干。
遇恩一时来，窃位三岁寒。谁谓诚不尽，知穷力亦殚。
虽至负乘寇，初无挟术钻。浩荡出江湖，翻覆如波澜。
心伤不材树，自念独飞翰。徇义在匹夫，报恩犹一餐。
况乃山海泽，效无毫发端。内讼已惭沮，积毁今摧残。
胡为复惕息，伤鸟畏虚弹。
