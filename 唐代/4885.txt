奉和幸新丰温泉宫应制
唐代
武平一
秦王登碣石，周后袭昆仑。何必在遐远，方称万宇尊。
我皇顺时豫，星驾动轩辕。雄戟交驰道，清笳度国门。
回舆长乐观，校猎上林园。行漏移三象，连营总八屯。
旌摇鹦鹉谷，骑转凤凰原。绝壁苍苔古，灵泉碧溜温。
参差开水殿，窈窕敞岩轩。丰邑模犹在，骊宫迹尚存。
烟松衔翠幄，雪径绕花源。侍从推玄草，文章召虎贲。
深仁浃夷夏，洪造溢乾坤。谬忝王枚列，多惭雨露恩。
