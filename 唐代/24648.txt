遥伤茅山县孙尊师三首
唐代
李德裕
蝉蜕遗虚白，蜺飞入上清。同人悲剑解，旧友觉衣轻。
黄鹄遥将举，斑麟俨未行。惟应鲍靓室，中夜识琴声。
金格期初至，飙轮去不停。山摧武担石，天陨少微星。
弟子悲徐甲，门人泣蔡经。空闻留玉舄，犹在阜乡亭。
空宇留丹灶，层霞被羽衣。旧山闻鹿化，遗舄尚凫飞。
数日奇香在，何年白鹤归。想君旋下泪，方款里闾扉。
