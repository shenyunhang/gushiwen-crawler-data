池州送孟迟先辈
唐代
杜牧
昔子来陵阳，时当苦炎热。我虽在金台，头角长垂折。
奉披尘意惊，立语平生豁。寺楼最鶱轩，坐送飞鸟没。
一樽中夜酒，半破前峰月。烟院松飘萧，风廊竹交戛。
时步郭西南，缭径苔圆折。好鸟响丁丁，小溪光汃汃。
篱落见娉婷，机丝弄哑轧。烟湿树姿娇，雨馀山态活。
仲秋往历阳，同上牛矶歇。大江吞天去，一练横坤抹。
千帆美满风，晓日殷鲜血。历阳裴太守，襟韵苦超越。
鞔鼓画麒麟，看君击狂节。离袖飐应劳，恨粉啼还咽。
明年忝谏官，绿树秦川阔。子提健笔来，势若夸父渴。
九衢林马挝，千门织车辙。秦台破心胆，黥阵惊毛发。
子既屈一鸣，余固宜三刖。慵忧长者来，病怯长街喝。
僧炉风雪夜，相对眠一褐。暖灰重拥瓶，晓粥还分钵。
青云马生角，黄州使持节。秦岭望樊川，只得回头别。
商山四皓祠，心与樗蒲说。大泽蒹葭风，孤城狐兔窟。
且复考诗书，无因见簪笏。古训屹如山，古风冷刮骨。
周鼎列瓶罂，荆璧横抛摋。力尽不可取，忽忽狂歌发。
三年未为苦，两郡非不达。秋浦倚吴江，去楫飞青鹘。
溪山好画图，洞壑深闺闼。竹冈森羽林，花坞团宫缬。
景物非不佳，独坐如鞲绁。丹鹊东飞来，喃喃送君札。
呼儿旋供衫，走门空踏袜。手把一枝物，桂花香带雪。
喜极至无言，笑馀翻不悦。人生直作百岁翁，
亦是万古一瞬中。我欲东召龙伯翁，上天揭取北斗柄。
蓬莱顶上斡海水，水尽到底看海空。月于何处去，
日于何处来？跳丸相趁走不住，
尧舜禹汤文武周孔皆为灰。酌此一杯酒，与君狂且歌。
离别岂足更关意，衰老相随可奈何。
