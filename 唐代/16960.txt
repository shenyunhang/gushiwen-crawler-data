奉和于司空二十五丈新卜城南郊…奉献兼呈李裴相公
唐代
权德舆
一德承昌运，三公翊至尊。云龙谐理代，鱼水见深恩。
别墅池塘晓，晴郊草木蕃。沟塍连杜曲，茅土盛于门。
卜筑因登览，经邦每讨论。退朝鸣玉会，入室断金言。
材俊依东阁，壶觞接后园。径深云自起，风静叶初翻。
宰物归心匠，虚中即化源。巴人宁敢和，空此愧游藩。
