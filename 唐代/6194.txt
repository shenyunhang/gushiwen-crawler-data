送丘健至州敕放作时任下邽县
唐代
储光羲
太史登观台，天街耀旄头。大君忽霆震，诏爵冠军侯。
南必梁孙源，西将圉昆丘。河陇征击卒，虎符到我州。
朝集咸林城，师言乱啁啾。杀气变木德，凛凛如高秋。
元戎启神皇，庙堂发嘉谋。息兵业稼穑，归马复休牛。
和风开阴雪，大耀中天流。欢声殷河岳，涵荡非烟浮。
邦牧新下车，德礼彼甿讴。乾坤日交泰，吾亦遂优游。
