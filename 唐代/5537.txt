寓言二首（次首《律髓》入侠少类，作卢象《杂诗》）
唐代
王维
朱绂谁家子，无乃金张孙。骊驹从白马，出入铜龙门。
问尔何功德，多承明主恩。斗鸡平乐馆，射雉上林园。
曲陌车骑盛，高堂珠翠繁。奈何轩冕贵，不与布衣言。
君家御沟上，垂柳夹朱门。列鼎会中贵，鸣珂朝至尊。
生死在八议，穷达由一言。须识苦寒士，莫矜狐白温。
