妙喜寺高房期灵澈上人不至，重招之一首
唐代
皎然
晨起峰顶心，怀人望空碧。扫雪开寺门，洒水净僧席。
言笑形外阻，风仪想中觌。驰心惊叶动，倾耳闻泉滴。
岂虑咆虎逢，乍疑崩湍隔。前期或不顾，知尔隳常格。
如今谁山下，秋霖步淅沥。吾亦聊自得，行禅荷轻策。
松声畅幽情，山意导遐迹。举目无世人，题诗足奇石。
贫山何所有，特此邀来客。
