南乡子
唐代
李珣
烟漠漠，雨凄凄，岸花零落鹧鸪啼。远客扁舟临野渡，
思乡处，潮退水平春色暮。
兰桡举，水文开，竞携藤笼采莲来。回塘深处遥相见，
邀同宴，渌酒一卮红上面。
归路近，扣舷歌，采真珠处水风多。曲岸小桥山月过，
烟深锁，豆蔻花垂千万朵。
乘彩舫，过莲塘，棹歌惊起睡鸳鸯。带香游女偎伴笑，
争窈窕，竞折团荷遮晚照。
倾绿蚁，泛红螺，闲邀女伴簇笙歌。避暑信船轻浪里，
闲游戏，夹岸荔支红蘸水。
云带雨，浪迎风，钓翁回棹碧湾中。春酒香熟鲈鱼美，
谁同醉？缆却扁舟篷底睡。
沙月静，水烟轻，芰荷香里夜船行。绿鬟红脸谁家女，
遥相顾，缓唱棹歌极浦去。
渔市散，渡船稀，越南云树望中微。行客待潮天欲暮，
送春浦，愁听猩猩啼瘴雨。
拢云髻，背犀梳，焦红衫映绿罗裾。越王台下春风暖，
花盈岸，游赏每邀邻女伴。
相见处，晚晴天，刺桐花下越台前。暗里回眸深属意，
遗双翠，骑象背人先过水。
携笼去，采菱归，碧波风起雨霏霏。趁岸小船齐棹急，
罗衣湿，出向桄榔树下立。
云髻重，葛衣轻，见人微笑亦多情。拾翠采珠能几许，
来还去，争及村居织机女。
登画舸，泛清波，采莲时唱采莲歌。拦棹声齐罗袖敛，
池光飐，惊起沙鸥八九点。
双髻坠，小眉弯，笑随女伴下春山。玉纤遥指花深处，
争回顾，孔雀双双迎日舞。
红豆蔻，紫玫瑰，谢娘家接越王台。一曲乡歌齐抚掌，
堪游赏，酒酌螺杯流水上。
山果熟，水花香，家家风景有池塘。木兰舟上珠帘卷，
歌声远，椰子酒倾鹦鹉盏。
新月上，远烟开，惯随潮水采珠来。棹穿花过归溪口，
酤春酒，小艇缆牵垂岸柳。
