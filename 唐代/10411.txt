三川观水涨二十韵
唐代
杜甫
我经华原来，不复见平陆。北上唯土山，连山走穷谷。
火云无时出，飞电常在目。自多穷岫雨，行潦相豗蹙。
蓊匌川气黄，群流会空曲。清晨望高浪，忽谓阴崖踣。
恐泥窜蛟龙，登危聚麋鹿。枯查卷拔树，礧磈共充塞。
声吹鬼神下，势阅人代速。不有万穴归，何以尊四渎。
及观泉源涨，反惧江海覆。漂沙坼岸去，漱壑松柏秃。
乘陵破山门，回斡裂地轴。交洛赴洪河，及关岂信宿。
应沈数州没，如听万室哭。秽浊殊未清，风涛怒犹蓄。
何时通舟车，阴气不黪黩。浮生有荡汩，吾道正羁束。
人寰难容身，石壁滑侧足。云雷此不已，艰险路更跼.
普天无川梁，欲济愿水缩。因悲中林士，未脱众鱼腹。
举头向苍天，安得骑鸿鹄。
