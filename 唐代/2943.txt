自衡阳至韶州谒能禅师
唐代
宋之问
谪居窜炎壑，孤帆淼不系。别家万里馀，流目三春际。
猿啼山馆晓，虹饮江皋霁。湘岸竹泉幽，衡峰石囷闭。
岭嶂穷攀越，风涛极沿济。吾师在韶阳，欣此得躬诣。
洗虑宾空寂，焚香结精誓。愿以有漏躯，聿薰无生慧。
物用益冲旷，心源日闲细。伊我获此途，游道回晚计。
宗师信舍法，摈落文史艺。坐禅罗浮中，寻异穷海裔。
何辞御魑魅，自可乘炎疠。回首望旧乡，云林浩亏蔽。
不作离别苦，归期多年岁。
