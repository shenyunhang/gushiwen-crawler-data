联句（光、威、裒，姊妹三人，失其姓）
唐代
佚名
朱楼影直日当午，玉树阴低月已三。 ——光
腻粉暗销银镂合，错刀闲剪泥金衫。 ——威
绣床怕引乌龙吠，锦字愁教青鸟衔。 ——裒
百味炼来怜益母，千花开处斗宜男。 ——光
鸳鸯有伴谁能羡，鹦鹉无言我自惭。 ——威
浪喜游蜂飞扑扑，佯惊孤燕语喃喃。 ——裒
偏怜爱数螆蛦掌，每忆光抽玳瑁簪。 ——光
烟洞几年悲尚在，星桥一夕帐空含。 ——威
窗前时节羞虚掷，世上风流笑苦谙。 ——裒
独结香绡偷饷送，暗垂檀袖学通参。 ——光
须知化石心难定，却是为云分易甘。 ——威
看见风光零落尽，弦声犹逐望江南。 ——裒
