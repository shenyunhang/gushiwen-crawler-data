登夏州城观送行人赋得六州胡儿歌
唐代
李益
六州胡儿六蕃语，十岁骑羊逐沙鼠。沙头牧马孤雁飞，
汉军游骑貂锦衣。云中征戍三千里，今日征行何岁归。
无定河边数株柳，共送行人一杯酒。胡儿起作和蕃歌，
齐唱呜呜尽垂手。心知旧国西州远，西向胡天望乡久。
回头忽作异方声，一声回尽征人首。蕃音虏曲一难分，
似说边情向塞云。故国关山无限路，风沙满眼堪断魂。
不见天边青作冢，古来愁杀汉昭君。
