函谷关歌，送刘评事使关西
唐代
岑参
君不见函谷关，崩城毁壁至今在。树根草蔓遮古道，
空谷千年长不改。寂寞无人空旧山，圣朝无外不须关。
白马公孙何处去，青牛老人更不还。苍苔白骨空满地，
月与古时长相似。野花不省见行人，山鸟何曾识关吏。
故人方乘使者车，吾知郭丹却不如。请君时忆关外客，
行到关西多致书。
