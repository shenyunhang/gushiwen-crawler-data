行路难三首
唐代
顾况
君不见担雪塞井空用力，炊砂作饭岂堪食。
一生肝胆向人尽，相识不如不相识。冬青树上挂凌霄，
岁晏花凋树不凋。凡物各自有根本，种禾终不生豆苗。
行路难，行路难，何处是平道。中心无事当富贵，
今日看君颜色好。
君不见少年头上如云发，少壮如云老如雪。
岂知灌顶有醍醐，能使清凉头不热。吕梁之水挂飞流，
鼋鼍蛟蜃不敢游。少年恃险若平地，独倚长剑凌清秋。
行路难，行路难。昔少年，今已老。前朝竹帛事皆空，
日暮牛羊占城草。
君不见古人烧水银，变作北邙山上尘。藕丝挂在虚空中，
欲落不落愁杀人。睢水英雄多血刃，建章宫阙成煨烬。
淮王身死桂树折，徐福一去音书绝。行路难，行路难，
生死皆由天。秦皇汉武遭不脱，汝独何人学神仙。
