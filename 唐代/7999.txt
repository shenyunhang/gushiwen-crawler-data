于五松山赠南陵常赞府
唐代
李白
为草当作兰，为木当作松。兰秋香风远，松寒不改容。
松兰相因依，萧艾徒丰茸。鸡与鸡并食，鸾与鸾同枝。
拣珠去沙砾，但有珠相随。远客投名贤，真堪写怀抱。
若惜方寸心，待谁可倾倒。虞卿弃赵相，便与魏齐行。
海上五百人，同日死田横。当时不好贤，岂传千古名。
愿君同心人，于我少留情。寂寂还寂寂，出门迷所适。
长铗归来乎，秋风思归客。
