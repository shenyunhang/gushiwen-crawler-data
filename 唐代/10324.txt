奉酬睢阳李太守
唐代
高适
公族称王佐，朝经允帝求。本枝疆我李，盘石冠诸刘。
礼乐光辉盛，山河气象幽。系高周柱史，名重晋阳秋。
华省膺推择，青云宠宴游。握兰多具美，前席有嘉谋。
赋得黄金赐，言皆白璧酬。著鞭驱驷马，操刃解全牛。
出镇兼方伯，承家复列侯。朝瞻孔北海，时用杜荆州。
广固才登陟，毗陵忽阻修。三台冀入梦，四岳尚分忧。
郡邑连京口，山川望石头。海门当建节，江路引鸣驺。
俗见中兴理，人逢至道休。先移白额横，更息赭衣偷。
梁国歌来晚，徐方怨不留。岂伊齐政术，将以变浇浮。
讼简知能吏，刑宽察要囚。坐堂风偃草，行县雨随輈.
地是蒙庄宅，城遗阏伯丘。孝王馀井径，微子故田畴。
冬至招摇转，天寒螮蝀收。猿岩飞雨雪，兔苑落梧楸。
列戟霜侵户，褰帏月在钩。好贤常解榻，乘兴每登楼。
逸足横千里，高谈注九流。诗题青玉案，衣赠黑貂裘。
穷巷轩车静，闲斋耳目愁。未能方管乐，翻欲慕巢由。
讲德良难敌，观风岂易俦。寸心仍有适，江海一扁舟。
