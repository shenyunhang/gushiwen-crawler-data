过晋阳宫
唐代
李隆基
缅想封唐处，实惟建国初。俯察伊晋野，仰观乃参虚。
井邑龙斯跃，城池凤翔馀。林塘犹沛泽，台榭宛旧居。
运革祚中否，时迁命兹符。顾循承丕构，怵惕多忧虞。
尚恐威不逮，复虑化未孚。岂徒劳辙迹，所期训戎车。
习俗问黎人，亲巡慰里闾。永言念成功，颂德临康衢。
长怀经纶日，叹息履庭隅。艰难安可忘，欲去良踟蹰。
