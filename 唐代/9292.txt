使交河郡，郡在火山脚，其地苦热无雨雪，献封大夫
唐代
岑参
奉使按胡俗，平明发轮台。暮投交河城，火山赤崔巍。
九月尚流汗，炎风吹沙埃。何事阴阳工，不遣雨雪来。
吾君方忧边，分阃资大才。昨者新破胡，安西兵马回。
铁关控天涯，万里何辽哉。烟尘不敢飞，白草空皑皑。
军中日无事，醉舞倾金罍。汉代李将军，微功合可咍。
