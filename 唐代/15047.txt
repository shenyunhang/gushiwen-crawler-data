长安书事寄薛戴
唐代
李端
朔雁去成行，哀蝉响如昨。时芳一憔悴，暮序何萧索。
笑语且无聊，逢迎多约略。三山不可见，百岁空挥霍。
故事尽为愁，新知无复乐。夫君又离别，而我加寂寞。
惠远纵相寻，陶潜只独酌。主人恩则厚，客子才自薄。
委曲见提携，因循成蹇剥。论边书未上，招隐诗还作。
贵者已朝餐，岂能敦宿诺。飞禽虽失树，流水长思壑。
千里寄琼枝，梦寐青山郭。
