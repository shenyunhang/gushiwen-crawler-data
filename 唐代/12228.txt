漫酬贾沔州
唐代
元结
往年壮心在，尝欲济时难。奉诏举州兵，令得诛暴叛。
上将屡颠覆，偏师尝救乱。未曾弛戈甲，终日领簿案。
出入四五年，忧劳忘昏旦。无谋静凶丑，自觉愚且懦。
岂欲皂枥中，争食麧与藖。去年辞职事，所惧贻忧患。
天子许安亲，官又得闲散。自家樊水上，性情尤荒慢。
云山与水木，似不憎吾漫。以兹忘时世，日益无畏惮。
漫醉人不嗔，漫眠人不唤。漫游无远近，漫乐无早晏。
漫中漫亦忘，名利谁能算。闻君劝我意，为君一长叹。
人谁年八十，我已过其半。家中孤弱子，长子未及冠。
且为儿童主，种药老谿涧。
