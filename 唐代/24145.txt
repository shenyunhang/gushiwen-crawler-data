李苏州遗太湖石奇状绝伦因题二十韵奉呈梦得、乐天
唐代
牛僧孺
胚浑何时结，嵌空此日成。掀蹲龙虎斗，挟怪鬼神惊。
带雨新水静，轻敲碎玉鸣。搀叉锋刃簇，缕络钓丝萦。
近水摇奇冷，依松助澹清。通身鳞甲隐，透穴洞天明。
丑凸隆胡准，深凹刻兕觥。雷风疑欲变，阴黑讶将行。
噤z9微寒早，轮囷数片横。地祇愁垫压，鳌足困支撑。
珍重姑苏守，相怜懒慢情。为探湖里物，不怕浪中鲸。
利涉馀千里，山河仅百程。池塘初展见，金玉自凡轻。
侧眩魂犹悚，周观意渐平。似逢三益友，如对十年兄。
旺兴添魔力，消烦破宿酲。媲人当绮皓，视秩即公卿。
念此园林宝，还须别识精。诗仙有刘白，为汝数逢迎。
