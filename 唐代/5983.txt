谒张果先生
唐代
李颀
先生谷神者，甲子焉能计。自说轩辕师，于今几千岁。
寓游城郭里，浪迹希夷际。应物云无心，逢时舟不系。
餐霞断火粒，野服兼荷制。白雪净肌肤，青松养身世。
韬精殊豹隐，炼骨同蝉蜕。忽去不知谁，偶来宁有契。
二仪齐寿考，六合随休憩。彭聃犹婴孩，松期且微细。
尝闻穆天子，更忆汉皇帝。亲屈万乘尊，将穷四海裔。
车徒遍草木，锦帛招谈说。八骏空往还，三山转亏蔽。
吾君感至德，玄老欣来诣。受箓金殿开，清斋玉堂闭。
笙歌迎拜首，羽帐崇严卫。禁柳垂香炉，宫花拂仙袂。
祈年宝祚广，致福苍生惠。何必待龙髯，鼎成方取济。
