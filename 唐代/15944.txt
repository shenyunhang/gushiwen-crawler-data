寄贺田侍中东平功成
唐代
王建
使回高品满城传，亲见沂公在阵前。百里旗幡冲即断，
两重衣甲射皆穿。探知点检兵应怯，算得新移栅未坚。
营被数惊乘势破，将经频败遂生全。密招残寇防人觉，
遥斩元凶恐自专。首让诸军无敢近，功归部曲不争先。
开通州县斜连海，交割山河直到燕。战马散驱还逐草，
肉牛齐散却耕田。府中独拜将军贵，门下兼分宰相权。
唐史上头功第一，春风双节好朝天。
