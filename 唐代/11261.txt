夔州歌十绝句
唐代
杜甫
中巴之东巴东山，江水开辟流其间。
白帝高为三峡镇，瞿塘险过百牢关。(其一 瞿塘 一作：“夔州”)
白帝夔州各异城，蜀江楚峡混殊名。
英雄割据非天意，霸主并吞在物情。(其二)
群雄竞起问前朝，王者无外见今朝。
比讶渔阳结怨恨，元听舜日旧箫韶。(其三)
赤甲白盐俱刺天，闾阎缭绕接山巅。
枫林橘树丹青合，复道重楼锦绣悬。(其四)
瀼东瀼西一万家，江北江南春冬花。
背飞鹤子遗琼蕊，相趁凫雏入蒋牙。(其五)
东屯稻畦一百顷，北有涧水通青苗。
晴浴狎鸥分处处，雨随神女下朝朝。(其六)
蜀麻吴盐自古通，万斛之舟行若风。
长年三老长歌里，白昼摊钱高浪中。(其七)
忆昔咸阳都市合，山水之图张卖时。
巫峡曾经宝屏见，楚宫犹对碧峰疑。(其八)
武侯祠堂不可忘，中有松柏参天长。
干戈满地客愁破，云日如火炎天凉。(其九)
阆风玄圃与蓬壶，中有高堂天下无。
借问夔州压何处，峡门江腹拥城隅。(其十)
