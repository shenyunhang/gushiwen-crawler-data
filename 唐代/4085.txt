和李侍郎古意（一作古意和李侍郎峤）
唐代
乔知之
妾家巫山隔汉川，君度南庭向胡苑。高楼迢递想金天，
河汉昭回更怆然。夜如何其夜未央，闲花照月愁洞房。
自矜夫婿胜王昌，三十曾作侍中郎。一从流落戍渔阳，
怀哉万恨结中肠。南山幂幂兔丝花，北陵青青女萝树。
由来花叶同一根，今日枝条分两处。三星差池光照灼，
北斗西指秋云薄。茎枯花谢枝憔悴，香销色尽花零落。
美人长叹艳容萎，含情收取摧折枝。调丝独弹声未移，
感君行坐星岁迟。闺中宛转今若斯，谁能为报征人知。
