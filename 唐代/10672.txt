催宗文树鸡栅
唐代
杜甫
吾衰怯行迈，旅次展崩迫。愈风传乌鸡，秋卵方漫吃。
自春生成者，随母向百翮。驱趁制不禁，喧呼山腰宅。
课奴杀青竹，终日憎赤帻。蹋藉盘案翻，塞蹊使之隔。
墙东有隙地，可以树高栅。避热时来归，问儿所为迹。
织笼曹其内，令人不得掷。稀间可突过，觜爪还污席。
我宽蝼蚁遭，彼免狐貉厄。应宜各长幼，自此均勍敌。
笼栅念有修，近身见损益。明明领处分，一一当剖析。
不昧风雨晨，乱离减忧戚。其流则凡鸟，其气心匪石。
倚赖穷岁晏，拨烦去冰释。未似尸乡翁，拘留盖阡陌。
