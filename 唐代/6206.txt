同诸公送李云南伐蛮
唐代
储光羲
昆明滨滇池，蠢尔敢逆常。天星耀鈇锧，吊彼西南方。
冢宰统元戎，太守齿军行。囊括千万里，矢谟在庙堂。
耀耀金虎符，一息到炎荒。蒐兵自交趾，茇舍出泸阳。
群山高崭岩，凌越如鸟翔。封豕骤跧伏，巨象遥披攘。
回溪深天渊，揭厉逾舟梁。玄武扫孤蜮，蛟龙除方良。
雷霆随神兵，硼磕动穹苍。斩伐若草木，系缧同犬羊。
馀丑隐弭河，啁啾乱行藏。君子恶薄险，王师耻重伤。
广车设罝梁，太白收光芒。边吏静县道，新书行纪纲。
剑关掉鞅归，武弁朝建章。龙楼加命服，獬豸拥秋霜。
邦人颂灵旗，侧听何洋洋。京观在七德，休哉我神皇。
