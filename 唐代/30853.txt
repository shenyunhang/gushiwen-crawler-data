对酒
唐代
赵牧
云翁耕扶桑，种黍养日乌。手挼六十花甲子，
循环落落如弄珠。长绳系日未是愚，有翁临镜捋白须。
饥魂吊骨吟古书，冯唐八十无高车。人生如云在须臾，
何乃自苦八尺躯，裂衣换酒且为娱，劝君朝饮一瓢，
夜饮一壶。杞天崩，雷腾腾，桀非尧是何足凭。
桐君桂父岂胜我，醉里白龙多上升。菖蒲花开鱼尾定，
金丹始可延君命。
