纪游东观山（山在桂林府城外三里）
唐代
无名氏
瑰奇恣搜讨，贝阙青瑶房。才隘疑永巷，俄敞如华堂。
玉梁窈浮溪，琼户正当窗。仙佛肖仿佛，钟鼓鍧击撞。
赑赑左顾龟，狺狺欲吠尨。丹灶俨亡恙，芝田霭生香。
搏噬千怪聚，绚烂五色光。更无一尘涴，但觉六月凉。
玲珑穿屡折，诘曲通三湘。神鬼若剜刻，乾坤真混茫。
入如深夜暗，出喜皦日光。隔世惊瞬息，异境难揣量。
