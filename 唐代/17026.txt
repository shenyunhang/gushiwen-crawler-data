奉送孔十兄宾客承恩致政归东都旧居
唐代
权德舆
达人旷迹通出处，每忆安居旧山去。乞身已见抗疏频，
优礼新闻诏书许。家法遥传阙里训，心源早逐嵩丘侣。
南史编年著盛名，东朝侍讲常虚伫。角巾华发忽自遂，
命服金龟君更与。白云出岫暂逶迤，鸿鹄入冥无处所。
归路依依童稚乐，都门蔼蔼壶觞举。能将此道助皇风，
自可殊途并伊吕。
