梦井
唐代
元稹
梦上高高原，原上有深井。登高意枯渴，愿见深泉冷。
裴回绕井顾，自照泉中影。沉浮落井瓶，井上无悬绠。
念此瓶欲沉，荒忙为求请。遍入原上村，村空犬仍猛。
还来绕井哭，哭声通复哽。哽噎梦忽惊，觉来房舍静。
灯焰碧胧胧，泪光疑冏冏。钟声夜方半，坐卧心难整。
忽忆咸阳原，荒田万馀顷。土厚圹亦深，埋魂在深埂。
埂深安可越，魂通有时逞。今宵泉下人，化作瓶相憬。
感此涕汍澜，汍澜涕沾领。所伤觉梦间，便觉死生境。
岂无同穴期，生期谅绵永。又恐前后魂，安能两知省。
寻环意无极，坐见天将昞.吟此梦井诗，春朝好光景。
