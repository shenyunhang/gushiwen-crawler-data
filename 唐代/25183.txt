悼豆卢策先辈
唐代
鲍溶
丧车出东门，生时马无力。何处入黄泉，嵩高山西北。
室人万里外，久望君官职。今与牵衣儿，翻号死消息。
平生江海上，我不空相识。远客迷畏途，孤鸿伤一翼。
行将鸡黍祭，已是乌鸢食。劝酒执御郎，行人有哀色。
先悲三尺土，经岁哭不得。眼前双双流，故袂安可拭。
一拜隔千里，生人意何极。唯有阳春曲，永播清玉德。
