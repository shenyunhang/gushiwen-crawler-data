宝剑篇
唐代
李峤
吴山开，越溪涸，三金合冶成宝锷。淬绿水，鉴红云，
五采焰起光氛氲。背上铭为万年字，胸前点作七星文。
龟甲参差白虹色，辘轳宛转黄金饰。骇犀中断宁方利，
骏马群騑未拟直。风霜凛凛匣上清，精气遥遥斗间明。
避灾朝穿晋帝屋，逃乱夜入楚王城。一朝运偶逢大仙，
虎吼龙鸣腾上天。东皇提升紫微座，西皇佩下赤城田。
承平久息干戈事，侥幸得充文武备。除灾避患宜君王，
益寿延龄后天地。
