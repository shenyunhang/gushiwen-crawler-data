送路司谏侍从叔赴洪州
唐代
李端
郄超本绝伦，得意在芳春。勋业耿家盛，风流荀氏均。
声名金作赋，白皙玉为身。敛笏辞天子，乘龟从丈人。
度关行且猎，鞍马何躞蹀。猿啸暮应愁，湖流春好涉。
浔阳水分送，于越山相接。梅雨细如丝，蒲帆轻似叶。
逢风燕不定，值石波先叠。楼见远公庐，船经徐稚业。
邑人多秉笔，州吏亦负笈。村女解收鱼，津童能用楫。
唯我有荆扉，无成未得归。见君兄弟出，今日自沾衣。
