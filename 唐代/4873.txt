赠皇甫侍御赴都八首
唐代
元希声
东南之美，生于会稽。牛斗之气，蓄于昆溪。
有瑶者玉，连城是齐。有威者凤，非梧不栖。
猗嗟众珍，以况君子。公侯之胄，必复其始。
利器长材，温仪峻峙。
道心惟微，厥用允塞。德辉不泯，而映邦国。
静以有神，动而作则。九皋千里，其声不忒。
粤在古昔，分官厥初。刺邪矫枉，非贤勿居。
棱棱直指，烈烈方书。苍玉鸣珮，绣衣登车。
绰绰夫君，是膺柱下。准绳有望，名器无假。
宠盖伯山，气雄公雅。立朝正色，俟我能者。
载怀朋情，尝接闲宴。好洽昆弟，官联州县。
如彼松竹，春荣冬蒨.柯叶蔼然，下渝霜霰。
会合非我，关山坐违。离鸿晓引，别叶秋飞。
騑骖徐动，尊饯相依。远情超忽，岐路光辉。
金石其心，芝兰其室。言语方间，音徽自溢。
肃子风威，严子霜质。赠言岁暮，以保贞吉。
