出门行
唐代
孟郊
长河悠悠去无极，百龄同此可叹息。秋风白露沾人衣，
壮心凋落夺颜色。少年出门将诉谁，川无梁兮路无岐。
一闻陌上苦寒奏，使我伫立惊且悲。君今得意厌粱肉，
岂复念我贫贱时。
海风萧萧天雨霜，穷愁独坐夜何长。驱车旧忆太行险，
始知游子悲故乡。美人相思隔天阙，长望云端不可越。
手持琅玕欲有赠，爱而不见心断绝。南山峨峨白石烂，
碧海之波浩漫漫。参辰出没不相待，我欲横天无羽翰。
