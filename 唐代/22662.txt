和微之诗二十三首。和除夜作
唐代
白居易
君赋此诗夜，穷阴岁之馀。我和此诗日，微和春之初。
老知颜状改，病觉肢体虚。头上毛发短，口中牙齿疏。
一落老病界，难逃生死墟。况此促促世，与君多索居。
君在浙江东，荣驾方伯舆。我在魏阙下，谬乘大夫车。
妻孥常各饱，奴婢亦盈庐。唯是利人事，比君全不如。
我统十郎官，君领百吏胥。我掌四曹局，君管十乡闾。
君为父母君，大惠在资储。我为刀笔吏，小恶乃诛锄。
君提七郡籍，我按三尺书。俱已佩金印，尝同趋玉除。
外宠信非薄，中怀何不摅。恩光未报答，日月空居诸。
磊落尝许君，跼促应笑予。所以自知分，欲先歌归欤。
