发同谷县（乾元二年十二月一日自陇右赴剑南纪行）
唐代
杜甫
贤有不黔突，圣有不暖席。况我饥愚人，焉能尚安宅。
始来兹山中，休驾喜地僻。奈何迫物累，一岁四行役。
忡忡去绝境，杳杳更远适。停骖龙潭云，回首白崖石。
临岐别数子，握手泪再滴。交情无旧深，穷老多惨戚。
平生懒拙意，偶值栖遁迹。去住与愿违，仰惭林间翮。
