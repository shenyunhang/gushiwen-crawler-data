和李校书新题乐府十二首。西凉伎
唐代
元稹
吾闻昔日西凉州，人烟扑地桑柘稠。蒲萄酒熟恣行乐，
红艳青旗朱粉楼。楼下当垆称卓女，楼头伴客名莫愁。
乡人不识离别苦，更卒多为沉滞游。哥舒开府设高宴，
八珍九酝当前头。前头百戏竞撩乱，丸剑跳踯霜雪浮。
狮子摇光毛彩竖，胡腾醉舞筋骨柔。大宛来献赤汗马，
赞普亦奉翠茸裘。一朝燕贼乱中国，河湟没尽空遗丘。
开远门前万里堠，今来蹙到行原州。去京五百而近何其逼，
天子县内半没为荒陬，西凉之道尔阻修。连城边将但高会，
每听此曲能不羞。
