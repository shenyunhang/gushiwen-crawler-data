柳枝四首
唐代
薛能
数首新诗带恨成，柳丝牵我我伤情。
柔娥幸有腰支稳，试踏吹声作唱声。
高出军营远映桥，贼兵曾斫火曾烧。
风流性在终难改，依旧春来万万条。
县依陶令想嫌迂，营畔将军即大粗。
此日与君除万恨，数篇风调更应无。
狂似纤腰嫩胜绵，自多情态竟谁怜。
游人不折还堪恨，抛向桥边与路边。
