送从弟亚赴安西判官
唐代
杜甫
南风作秋声，杀气薄炎炽。盛夏鹰隼击，时危异人至。
令弟草中来，苍然请论事。诏书引上殿，奋舌动天意。
兵法五十家，尔腹为箧笥。应对如转丸，疏通略文字。
经纶皆新语，足以正神器。宗庙尚为灰，君臣俱下泪。
崆峒地无轴，青海天轩轾。西极最疮痍，连山暗烽燧。
帝曰大布衣，藉卿佐元帅。坐看清流沙，所以子奉使。
归当再前席，适远非历试。须存武威郡，为画长久利。
孤峰石戴驿，快马金缠辔。黄羊饫不膻，芦酒多还醉。
踊跃常人情，惨澹苦士志。安边敌何有，反正计始遂。
吾闻驾鼓车，不合用骐骥。龙吟回其头，夹辅待所致。
