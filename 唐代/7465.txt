卢明府九日岘山宴袁使君、张郎中、崔员外
唐代
孟浩然
宇宙谁开辟，江山此郁盘。登临今古用，风俗岁时观。
地理荆州分，天涯楚塞宽。百城今刺史，华省旧郎官。
共美重阳节，俱怀落帽欢。酒邀彭泽载，琴辍武城弹。
献寿先浮菊，寻幽或藉兰。烟虹铺藻翰，松竹挂衣冠。
叔子神如在，山公兴未阑。传闻骑马醉，还向习池看。
