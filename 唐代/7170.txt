菊荣一篇五章
唐代
萧颖士
采采者菊，芬其荣斯。紫英黄萼，照灼丹墀。恺悌君子，
佩服攸宜。王国是维，大君是毗。贻尔子孙，百禄萃之。
采采者菊，于邑之城。旧根新茎，布叶垂英。彼美淑人，
应家之祯。有弦既鸣，我政则平。宜尔栋崇，必复其庆。
采采者菊，于邦之府。阴槐翳柳，迩楹近宇。彼劳者子，
喧卑是处。慨其莫知，蕴结谁语。企彼高人，色斯遐举。
采采者菊，于宾之馆。既低其枝，又弱其干。有斐君子，
是焉披玩。良辰旨酒，宴饮无算。怆其仳别，终然永叹。
岁方晏矣，霜露残促。谁其荣斯，有英者菊。岂微春华，
懿此贞色。人之侮我，混于薪棘。诗人有言，好是正直。
