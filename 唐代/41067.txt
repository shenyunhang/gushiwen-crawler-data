思朐阳春游感旧寄柴司徒五首
唐代
李中
王孙昔日甚相亲，共赏西园正媚春。
醉卧如茵芳草上，觉来花月影笼身。
烟铺芳草正绵绵，藉草传杯似列仙。
暂辍笙歌且联句，含毫花下破香笺。
南陌风和舞蝶狂，惜春公子恋斜阳。
高歌饮罢将回辔，衣上花兼百草香。
春郊饮散暮烟收，却引丝簧上翠楼。
红袖歌长金斝乱，银蟾飞出海东头。
昔年常接五陵狂，洪饮花间数十场。
别后或惊如梦觉，音尘难问水茫茫。
