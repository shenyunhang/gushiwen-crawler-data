玩花五首
唐代
徐凝
一树梨花春向暮，雪枝残处怨风来。
明朝渐校无多去，看到黄昏不欲回。
麹尘溪上素红枝，影在溪流半落时。
时人自惜花肠断，春风却是等闲吹。
朱霞焰焰山枝动，绿野声声杜宇来。
谁为蜀王身作鸟，自啼还自有花开。
谁家踯躅青林里，半见殷花焰焰枝。
忆得倡楼人送客，深红衫子影门时。
花到蔷薇明艳绝，燕支颗破麦风秋。
一番弄色一番退，小妇轻妆大妇愁。
