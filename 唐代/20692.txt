听庾及之弹乌夜啼引
唐代
元稹
君弹乌夜啼，我传乐府解古题。良人在狱妻在闺，
官家欲赦乌报妻。乌前再拜泪如雨，乌作哀声妻暗语。
后人写出乌啼引，吴调哀弦声楚楚。四五年前作拾遗，
谏书不密丞相知。谪官诏下吏驱遣，身作囚拘妻在远。
归来相见泪如珠，唯说闲宵长拜乌。君来到舍是乌力，
妆点乌盘邀女巫。今君为我千万弹，乌啼啄啄泪澜澜。
感君此曲有深意，昨日乌啼桐叶坠。当时为我赛乌人，
死葬咸阳原上地。
