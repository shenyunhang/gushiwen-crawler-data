长安叙怀寄崔十五
唐代
武元衡
延首直城西，花飞绿草齐。迢遥隔山水，怅望思游子。
百啭黄鹂细雨中，千条翠柳衡门里。门对长安九衢路，
愁心不惜芳菲度。风尘冉冉秋复春，钟鼓喧喧朝复暮。
汉家宫阙在中天，紫陌朝臣车马连。萧萧霓旌合仙仗，
悠悠剑佩入炉烟。李广少时思报国，终军未遇敢论边。
无媒守儒行，荣悴纷相映。家甚长卿贫，身多公干病。
不知身病竟如何，懒向青山眠薜萝。鸡黍空多元伯惠，
琴书不见子猷过。超名累岁与君同，自叹还随鹢退风。
闻说唐生子孙在，何当一为问穷通。
