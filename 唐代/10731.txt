敬寄族弟唐十八使君
唐代
杜甫
与君陶唐后，盛族多其人。圣贤冠史籍，枝派罗源津。
在今气磊落，巧伪莫敢亲。介立实吾弟，济时肯杀身。
物白讳受玷，行高无污真。得罪永泰末，放之五溪滨。
鸾凤有铩翮，先儒曾抱麟。雷霆霹长松，骨大却生筋。
一失不足伤，念子孰自珍。泊舟楚宫岸，恋阙浩酸辛。
除名配清江，厥土巫峡邻。登陆将首途，笔札枉所申。
归朝跼病肺，叙旧思重陈。春风洪涛壮，谷转颇弥旬。
我能泛中流，搪突鼍獭瞋.长年已省柁，慰此贞良臣。
