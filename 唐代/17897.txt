和席八十二韵（元和十一年，夔与愈同掌制诰）
唐代
韩愈
绛阙银河曙，东风右掖春。官随名共美，花与思俱新。
绮陌朝游间，绫衾夜直频。横门开日月，高阁切星辰。
庭变寒前草，天销霁后尘。沟声通苑急，柳色压城匀。
纶綍谋猷盛，丹青步武亲。芳菲含斧藻，光景畅形神。
傍砌看红药，巡池咏白蘋.多情怀酒伴，馀事作诗人。
倚玉难藏拙，吹竽久混真。坐惭空自老，江海未还身。
