寒溪
唐代
孟郊
霜洗水色尽，寒溪见纤鳞。幸临虚空镜，照此残悴身。
潜滑不自隐，露底莹更新。豁如君子怀，曾是危陷人。
始明浅俗心，夜结朝已津。净漱一掬碧，远消千虑尘。
始知泥步泉，莫与山源邻。
洛阳岸边道，孟氏庄前溪。舟行素冰折，声作青瑶嘶。
绿水结绿玉，白波生白珪。明明宝镜中，物物天照齐。
仄步下危曲，攀枯闻孀啼。霜芬稍消歇，凝景微茫齐。
痴坐直视听，戆行失踪蹊。岸童劚棘劳，语言多悲凄。
晓饮一杯酒，踏雪过清溪。波澜冻为刀，剸割凫与鹥.
宿羽皆翦弃，血声沉沙泥。独立欲何语，默念心酸嘶。
冻血莫作春，作春生不齐。冻血莫作花，作花发孀啼。
幽幽棘针村，冻死难耕犁。
篙工磓玉星，一路随迸萤。朔冻哀彻底，獠馋咏潜鯹.
冰齿相磨啮，风音酸铎铃。清悲不可逃，洗出纤悉听。
碧潋卷已尽，彩缕飞飘零。下蹑滑不定，上栖折难停。
哮嘐呷喢冤，仰诉何时宁。
一曲一直水，白龙何鳞鳞。冻飙杂碎号，齑音坑谷辛。
柧椾吃无力，飞走更相仁。猛弓一折弦，馀喘争来宾。
大严此之立，小杀不复陈。皎皎何皎皎，氤氲复氤氲。
瑞晴刷日月，高碧开星辰。独立两脚雪，孤吟千虑新。
天欃徒昭昭，箕舌虚龂龂。尧圣不听汝，孔微亦有臣。
谏书竟成章，古义终难陈。
因冻死得食，杀风仍不休。以兵为仁义，仁义生刀头。
刀头仁义腥，君子不可求。波澜抽剑冰，相劈如仇雠。
尖雪入鱼心，鱼心明愀愀。怳如罔两说，似诉割切由。
谁使异方气，入此中土流。翦尽一月春，闭为百谷幽。
仰怀新霁光，下照疑忧愁。
溪老哭甚寒，涕泗冰珊珊。飞死走死形，雪裂纷心肝。
剑刃冻不割，弓弦强难弹。常闻君子武，不食天杀残。
劚玉掩骼胔，吊琼哀阑干。
溪风摆馀冻，溪景衔明春。玉消花滴滴，虬解光鳞鳞。
悬步下清曲，消期濯芳津。千里冰裂处，一勺暖亦仁。
凝精互相洗，漪涟竞将新。忽如剑疮尽，初起百战身。
