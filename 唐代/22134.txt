江楼夜吟元九律诗，成三十韵
唐代
白居易
昨夜江楼上，吟君数十篇。词飘朱槛底，韵堕渌江前。
清楚音谐律，精微思入玄。收将白雪丽，夺尽碧云妍。
寸截金为句，双雕玉作联。八风凄间发，五彩烂相宣。
冰扣声声冷，珠排字字圆。文头交比绣，筋骨软于绵。
澒涌同波浪，铮鏦过管弦。醴泉流出地，钧乐下从天。
神鬼闻如泣，鱼龙听似禅。星回疑聚集，月落为留连。
雁感无鸣者，猿愁亦悄然。交流迁客泪，停住贾人船。
暗被歌姬乞，潜闻思妇传。斜行题粉壁，短卷写红笺。
肉味经时忘，头风当日痊。老张知定伏，短李爱应颠。
道屈才方振，身闲业始专。天教声烜赫，理合命迍邅。
顾我文章劣，知他气力全。工夫虽共到，巧拙尚相悬。
各有诗千首，俱抛海一边。白头吟处变，青眼望中穿。
酬答朝妨食，披寻夜废眠。老偿文债负，宿结字因缘。
每叹陈夫子，常嗟李谪仙。名高折人爵，思苦减天年。
不得当时遇，空令后代怜。相悲今若此，湓浦与通川。
