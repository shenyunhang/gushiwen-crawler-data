送陆畅归湖州，因凭题故人皎然塔、陆羽坟
唐代
孟郊
淼淼霅寺前，白蘋多清风。昔游诗会满，今游诗会空。
孤吟玉凄恻，远思景蒙笼。杼山砖塔禅，竟陵广宵翁。
饶彼草木声，仿佛闻馀聪。因君寄数句，遍为书其丛。
追吟当时说，来者实不穷。江调难再得，京尘徒满躬。
送君溪鸳鸯，彩色双飞东。东多高静乡，芳宅冬亦崇。
手自撷甘旨，供养欢冲融。待我遂前心，收拾使有终。
不然洛岸亭，归死为大同。
