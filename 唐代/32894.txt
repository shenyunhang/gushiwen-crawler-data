九华山谣
唐代
王季文
九华峥嵘占南陆，莲花擢本山半腹。翠屏横截万里天，
瀑水落深千丈玉。云梯石磴入杳冥，俯看四极如中庭。
丹崖压下庐霍势，白日隐出牛斗星。杉松一岁抽数尺，
琼草夤缘秀层壁。南风拂晓烟雾开，满山葱蒨铺鲜碧。
雷霆往往从地发，龙卧豹藏安可别。峻极遥看戛昊苍，
挺生岂得无才杰。神仙惮险莫敢登，驭风驾鹤循丘陵。
阳乌不见峰顶树，大火尚结岩中冰。灵光爽气曛复旭，
晴天倒影西江渌。具区彭蠡夹两旁，正可别作一岳当少阳。
