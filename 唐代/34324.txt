杨柳枝寿杯词十八首
唐代
司空图
乐府翻来占太平，风光无处不含情。
千门万户喧歌吹，富贵人间只此声。
撼晚梳空不自持，与君同折上楼时。
春风还有常情处，系得人心免别离。
灞亭东去彻隋堤，赠别何须醉似泥。
万里往来无一事，便帆轻拂乱莺啼。
台城细仗晓初移，诏赐千官禊饮时。
绿帐远笼清珮响，更曛晴日上龙旗。
桃源仙子不须夸，闻道惟栽一片花。
何似浣纱溪畔住，绿阴相间两三家。
偶然楼上卷珠帘，往往长条拂枕函。
恰值小娥初学舞，拟偷金缕押春衫。
池边影动散鸳鸯，更引微风乱绣床。
直待玉窗尘不起，始应金雁得成行。
稻畦分影向江村，憔悴经霜只半存。
昨日流莺今不见，乱萤飞出照黄昏。
客泪休沾汉水滨，舞腰羞杀汉宫人。
狂风更与回烟帚，扫尽繁花独占春。
游人莫叹易凋衰，长乐荣枯自有期。
看取明年春意动，更于何处最先知。
昔年行乐及芳时，一上丹梯桂一枝。
笑问江头醉公子，饶君满把麹尘丝。
渡头残照一行新，独自依依向北人。
莫恨乡程千里远，眼中从此故乡春。
絮惹轻枝雪未飘，小溪烟束带危桥。
邻家女伴频攀折，不觉回身罥翠翘。
处处萦空百万枝，一枝枝好更题诗。
隔城远岫招行客，便与朱楼当酒旗。
锦城分得映金沟，两岸年年引胜游。
若似松篁须带雪，人间何处认风流。
日暖津头絮已飞，看看还是送君归。
莫言万绪牵愁思，缉取长绳系落晖。
大堤时节近清明，霞衬烟笼绕郡城。
好是梨花相映处，更胜松雪日初晴。
圣主千年乐未央，御沟金翠满垂杨。
年年织作升平字，高映南山献寿觞。
