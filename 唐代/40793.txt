陇西行四首
唐代
陈陶
汉主东封报太平，无人金阙议边兵。
纵饶夺得林胡塞，碛地桑麻种不生。
誓扫匈奴不顾身，五千貂锦丧胡尘。
可怜无定河边骨，犹是春闺梦里人。
陇戍三看塞草青，楼烦新替护羌兵。
同来死者伤离别，一夜孤魂哭旧营。
黠虏生擒未有涯，黑山营阵识龙蛇。
自从贵主和亲后，一半胡风似汉家。
