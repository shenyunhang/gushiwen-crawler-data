太湖诗。太湖石（出鼋头山）
唐代
皮日休
兹山有石岸，抵浪如受屠。雪阵千万战，藓岩高下刳。
乃是天诡怪，信非人功夫。白丁一云取，难甚网珊瑚。
厥状复若何，鬼工不可图。或拳若虺蜴，或蹲如虎貙。
连络若钩锁，重叠如萼跗。或若巨人骼，或如太帝符。
胮肛筼筜笋，格磔琅玕株。断处露海眼，移来和沙须。
求之烦耄倪，载之劳舳舻。通侯一以眄，贵却骊龙珠。
厚赐以賝赆，远去穷京都。五侯土山下，要尔添岩龉。
赏玩若称意，爵禄行斯须。苟有王佐士，崛起于太湖。
试问欲西笑，得如兹石无。
