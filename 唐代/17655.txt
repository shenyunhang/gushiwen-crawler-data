嗟哉董生行
唐代
韩愈
淮水出桐柏，山东驰遥遥千里不能休；淝水出其侧，
不能千里百里入淮流。寿州属县有安丰，
唐贞元时县人董生召南隐居行义于其中。刺史不能荐，
天子不闻名声。爵禄不及门，门外惟有吏，
日来征租更索钱。嗟哉董生朝出耕夜归读古人书，
尽日不得息。或山而樵，或水而渔。入厨具甘旨，
上堂问起居。父母不戚戚，妻子不咨咨。嗟哉董生孝且慈，
人不识，惟有天翁知，生祥下瑞无时期。家有狗乳出求食，
鸡来哺其儿。啄啄庭中拾虫蚁，哺之不食鸣声悲。
彷徨踯躅久不去，以翼来覆待狗归。嗟哉董生，谁将与俦？
时之人，夫妻相虐，兄弟为雠。食君之禄，而令父母愁。
亦独何心，嗟哉董生无与俦。
