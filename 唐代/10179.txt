宋中别周、梁、李三子
唐代
高适
曾是不得意，适来兼别离。如何一尊酒，翻作满堂悲。
周子负高价，梁生多逸词。周旋梁宋间，感激建安时。
白雪正如此，青云无自疑。李侯怀英雄，肮脏乃天资。
方寸且无间，衣冠当在斯。俱为千里游，忽念两乡辞。
且见壮心在，莫嗟携手迟。凉风吹北原，落日满西陂。
露下草初白，天长云屡滋。我心不可问，君去定何之。
京洛多知己，谁能忆左思。
