招孟武昌
唐代
元结
风霜枯万物，退谷如春时。穷冬涸江海，杯湖澄清漪。
湖尽到谷口，单船近阶墀。湖中更何好，坐见大江水。
欹石为水涯，半山在湖里。谷口更何好，绝壑流寒泉。
松桂荫茅舍，白云生坐边。武昌不干进，武昌人不厌。
退谷正可游，杯湖任来泛。湖上有水鸟，见人不飞鸣。
谷口有山兽，往往随人行。莫将车马来，令我鸟兽惊。
