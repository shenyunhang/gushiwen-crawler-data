奉同颜使君真卿清风楼赋得洞庭歌送吴炼师归林屋洞
唐代
皎然
名山洞府到金庭，三十六洞称最灵。不有古仙启其秘，
今日安知灵宝经。中山炼师栖白云，道成仙秩号元君。
三千甲子朝玉帝，世上如今名始闻。吐纳青牙养肌发，
花冠玉舄何高洁。不闻天上来谪仙，自是人间授真诀。
吴兴太守道家流，仙师远放清风楼。应将内景还飞去，
且从分风当此留。湖之山兮楼上见，山冥冥兮水悠悠。
世人不到君自到，缥缈仙都谁与俦。黄鹤孤云天上物，
物外飘然自天匹。一别千年未可期，仙家不数人间日。
