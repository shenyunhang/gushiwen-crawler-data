和韦相公见示闲卧
唐代
贯休
刻形求得相，事事未尝眠。霖雨方为雨，非烟岂是烟。
童收庭树果，风曳案头笺。仲虺专为诰，何充雅爱禅。
静嫌山色远，病是酒杯偏。蜩响初穿壁，兰芽半出砖。
堂悬金粟像，门枕御沟泉。旦沐虽频握，融帷孰敢褰。
德高群彦表，善植几生前。修补乌皮几，深藏子敬毡。
扶持千载圣，潇洒一声蝉。棋阵连残月，僧交似大颠。
常知生似幻，维重直如弦。饼忆莼羹美，茶思岳瀑煎。
只闻温树誉，堪鄙竹林贤。脱颖三千士，馨香四十年。
宽平开义路，淡泞润清田。哲后知如子，空王夙有缘。
对归香满袖，吟次月当川。休说惭如揵，尧天即梵天。
