百舌吟
唐代
刘禹锡
晓星寥落春云低，初闻百舌间关啼。花树满空迷处所，
摇动繁英坠红雨。笙簧百啭音韵多，黄鹂吞声燕无语。
东方朝日迟迟升，迎风弄景如自矜。数声不尽又飞去，
何许相逢绿杨路。绵蛮宛转似娱人，一心百舌何纷纷。
酡颜侠少停歌听，坠珥妖姬和睡闻。可怜光景何时尽，
谁能低回避鹰隼。廷尉张罗自不关，潘郎挟弹无情损。
天生羽族尔何微，舌端万变乘春晖。南方朱鸟一朝见，
索漠无言蒿下飞。
