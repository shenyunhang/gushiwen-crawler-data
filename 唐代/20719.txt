酬友封话旧叙怀十二韵（依次重用为韵）
唐代
元稹
风波千里别，书信二年稀。乍见悲兼喜，犹惊是与非。
身名判作梦，杯盏莫相违。草馆同床宿，沙头待月归。
春深乡路远，老去宦情微。魏阙何由到，荆州且共依。
人欺翻省事，官冷易藏威。但拟驯鸥鸟，无因用弩机。
开张图卷轴，颠倒醉衫衣。莼菜银丝嫩，鲈鱼雪片肥。
怜君诗似涌，赠我笔如飞。会遣诸伶唱，篇篇入禁闱。
