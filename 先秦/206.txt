楚茨
先秦
佚名
楚楚者茨，言抽其棘。自昔何为，我艺黍稷。我黍与与，我稷翼翼。
我仓既盈，我庾维亿。以为酒食，以享以祀。以妥以侑，以介景福。
济济跄跄，絜尔牛羊，以往烝尝。或剥或亨，或肆或将。
祝祭于祊，祀事孔明。先祖是皇，神保是飨。孝孙有庆，报以介福，万寿无疆。
执爨踖踖，为俎孔硕。或燔或炙，君妇莫莫。为豆孔庶，为宾为客。
献酬交错，礼仪卒度，笑语卒获。神保是格，报以介福，万寿攸酢。
我孔戁矣，式礼莫愆。工祝致告，徂赉孝孙。苾芬孝祀，神嗜饮食。
卜尔百福，如几如式。既齐既稷，既匡既敕。永锡尔极，时万时亿。
礼仪既备，钟鼓既戒。孝孙徂位，工祝致告。神具醉止，皇尸载起。
钟鼓送尸，神保聿归。诸宰君妇，废彻不迟。诸父兄弟，备言燕私。
乐具入奏，以绥后禄。尔肴既将，莫怨具庆。既醉既饱，小大稽首。
神嗜饮食，使君寿考。孔惠孔时，维其尽之。子子孙孙，勿替引之。 
