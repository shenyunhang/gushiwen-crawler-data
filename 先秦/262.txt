召旻
先秦
佚名
旻天疾威，天笃降丧。瘨我饥馑，民卒流亡。我居圉卒荒。
天降罪罟，蟊贼内讧。昏椓靡共，溃溃回遹，实靖夷我邦。
皋皋訿訿，曾不知其玷。兢兢业业，孔填不宁，我位孔贬。
如彼岁旱，草不溃茂，如彼栖苴。我相此邦，无不溃止。
维昔之富不如时，维今之疚不如兹。彼疏斯粺，胡不自替？职兄斯引。
池之竭矣，不云自频。泉之竭矣，不云自中。溥斯害矣，职兄斯弘，不烖我躬。
昔先王受命，有如召公，日辟国百里，今也日蹙国百里。於乎哀哉！维今之人，不尚有旧！
