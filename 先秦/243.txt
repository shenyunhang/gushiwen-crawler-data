行苇
先秦
佚名
敦彼行苇，牛羊勿践履。方苞方体，维叶泥泥。
戚戚兄弟，莫远具尔。或肆之筵，或授之几。
肆筵设席，授几有缉御。或献或酢，洗爵奠斝。
醓醢以荐，或燔或炙。嘉肴脾臄，或歌或咢。
敦弓既坚，四鍭既钧，舍矢既均，序宾以贤。
敦弓既句，既挟四鍭。四鍭如树，序宾以不侮。
曾孙维主，酒醴维醹，酌以大斗，以祈黄耇。
黄耇台背，以引以翼。寿考维祺，以介景福。
