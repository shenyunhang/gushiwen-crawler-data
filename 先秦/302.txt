殷武
先秦
佚名
挞彼殷武，奋伐荆楚。深入其阻，裒荆之旅。有截其所，汤孙之绪。
维女荆楚，居国南乡。昔有成汤，自彼氐羌，莫敢不来享，莫敢不来王。曰商是常。
天命多辟，设都于禹之绩。岁事来辟，勿予祸适，稼穑匪解。
天命降监，下民有严。不僭不滥，不敢怠遑。命于下国，封建厥福。
商邑翼翼，四方之极。赫赫厥声，濯濯厥灵。寿考且宁，以保我后生。
陟彼景山，松伯丸丸。是断是迁，方斫是虔。松桷有梴，旅楹有闲，寝成孔安。
