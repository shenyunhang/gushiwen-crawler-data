论语十则
先秦
佚名
子曰：“学而时习之，不亦说乎?有朋自远方来，不亦乐乎?人不知而不愠，不亦君子乎?”（《学而》）
曾子曰：“吾日三省吾身：为人谋而不忠乎？与朋友交而不信乎？传不习乎？”（《学而》）
子曰：“温故而知新，可以为师矣。”（《为政》）
子曰：“学而不思则罔,思而不学则殆。”（《为政》）
子曰：“由，诲女知之乎！知之为知之，不知为不知，是知也。”（《为政》）
子曰：“见贤思齐焉，见不贤而内自省也。”（《里仁》）
子曰：“三人行，必有我师焉。择其善者而从之，其不善者而改之。”（《述而》）
曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”（《泰伯》）
子曰：“岁寒，然后知松柏之后凋也。”（《子罕》）
子贡问曰：“有一言而可以终身行之者乎？”子曰：“其恕乎！己所不欲，勿施于人。”（《卫灵公》）
