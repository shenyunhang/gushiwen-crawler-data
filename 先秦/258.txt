韩奕
先秦
佚名
奕奕梁山，维禹甸之，有倬其道。
韩侯受命，王亲命之，缵戎祖考，无废朕命。
夙夜匪解，虔共尔位，朕命不易。
榦不庭方，以佐戎辟。
四牡奕奕，孔修且张。
韩侯入觐，以其介圭，入觐于王。
王锡韩侯，淑旂绥章，簟茀错衡。
玄衮齿舄，钩膺镂钖，鞹鞃浅幭，鞗革金厄。
韩侯出祖，出宿于屠，显父饯之，清酒百壶。
其肴维何，炰鳖鲜鱼，其蔌维何，维笋及蒲。
其赠维何，乘马路车，笾豆有且，侯氏燕胥。
韩侯取妻，汾王之甥，蹶父之子。
韩侯迎止，于蹶之里。
百两彭彭，八鸾镪镪，不显其光。
诸娣从之，祁祁如云，韩侯顾之，烂其盈门。
蹶父孔武，靡国不到，为韩姞相攸，莫如韩乐。
韩乐韩土，川泽訏訏，鲂鱮甫甫，麀鹿噳噳。
有熊有罴，有猫有虎，庆既令居，韩姞燕誉。
溥彼韩城，燕师所完，以先祖受命，因时百蛮。
王锡韩侯，其追其貊，奄受北国，因以其伯。
实墉实壑，实亩实籍，献其貔皮，赤豹黄罴。
