冬日田园杂兴
宋代
范成大
斜日低山片月高，睡余行药绕江郊。霜风捣尽千林叶，闲倚筇枝数鹳巢。
炙背檐前日似烘，暖醺醺后困蒙蒙。过门走马何官职，侧帽笼鞭战北风！
屋上添高一把茅，密泥房壁似僧寮。从教屋外阴风吼，卧听篱头响玉箫。
松节然膏当烛笼，凝烟如墨暗房栊；晚来拭净南窗纸，便觉斜阳一倍红。
乾高寅缺筑牛宫，巵酒豚蹄酹土公。牯牸无瘟犊儿长，明年添种越城东。
放船开看雪山晴，风定奇寒晚更凝。坐听一篙珠玉碎，不知湖面已成冰！
拨雪挑来踏地菘，味如蜜藕更肥醲。朱门肉食无风味，只作寻常菜把供。
榾柮无烟雪夜长，地炉煨酒暖如汤。莫嗔老妇无盘飣，笑指灰中芋栗香。
煮酒春前腊后蒸，一年长飨瓮头清。廛居何似山居乐，秫米新来禁入城。
黄纸蠲租白纸催，皂衣旁午下乡来。长官头脑冬烘甚，乞汝青钱买酒回。
探梅公子款柴门，枝北枝南总未春；忽见小桃红似锦，却疑侬是武陵人。
村巷冬年见俗情，邻翁讲礼拜柴荆。长衫布缕如霜雪，云是家机自织成。
