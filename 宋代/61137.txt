贺新郎（跋唐伯玉奏稿）
宋代
刘克庄
宣引东华去。似当年、文皇亲擢，马周徒步。殿上风霜生白简，下殿扁舟已具。怎不与、官家留住。古有一言腰相印，谁教他、满箧婴鳞疏。还笏退，不回顾。
新来边报犹飞羽。问诸公、可无长策，少宽明主。攀槛朱云头雪白，流落如今底处。但一片、丹心如故。赖有越台堪眺望，那中原、莫已平安否。风色恶，海天暮。
