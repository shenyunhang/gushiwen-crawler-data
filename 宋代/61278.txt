贺新郎（寿张宜轩）
宋代
冯取洽
九日明朝是。问宜轩何事，今朝众宾交至。长记每年八月八，曾庆饮仙出世。直推到、于今何意。要待千崖秋气爽，向东篱、试探花开未。挝急鼓，舞长袂。
主人臭味花相似。笑争春、红紫低昂，转头扫地。独占西风摇落候，旋屑黄金点缀。做得个、秋花元帅。旧说东阳流菊水，饮之者、寿过百余岁。泛此酒，劝公醉。
