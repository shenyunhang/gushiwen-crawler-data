水龙吟（徐仲晦、方蒙仲各和余去岁笛字韵为寿，戏答二君）
宋代
刘克庄
行藏自决于心，不消谋及门前客。平生慕用，著书玄晏，挂冠贞白。帝奖孤高，别加九锡，一筇双屐。更赐之车服，胙之茅土，依稀在、槐安国。
频领竹宫清职。仰飞仙、犹龙无迹。与谁同去，挑包徐甲，负辕班特。蹉过明师，且寻狎友，杜康仪狄。笑谢公旷达，暮年垂泪，听桓郎笛。
