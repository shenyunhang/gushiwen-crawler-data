沁园春（别陈总帅）
宋代
程必
玉局仙人，轻帆万里，送入三吴。怪一舟如叶，元无浊物，依然姑射，满载冰壶。昔日文君，千言成诵，不识如今记得无。新来也，喜都将分付，一颗骊珠。 
向来田赋蠲输。散多少、春风巴与渝。算公家粗了，莼鲈而已，何妨西子，白发江湖。印铸黄金，时来须佩，毕竟人生万卷书。离情处，正秦淮岁晚，雪意模糊。 
