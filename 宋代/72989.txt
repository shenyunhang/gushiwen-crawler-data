哀马
宋代
梅尧臣
瘠彼单于马，赠我信都侯。
信都恶顽恶，不使服车輈。
我从南土归，涉河假扁舟。
将趋未央朝，无乘谁可求。
信都固朋义，百乏能以周。
遗此燕山骏，买鞯安辔头。
朝斩一束刍，夕煮一盎麰。
渐平峥嵘骨，幸骑历冬秋。
自春锁礼闱，既出被轻囚。
饱秣不复驾，狂跃如生虬。
更番一老卒，湔刷常预愁。
前欲往城东，始跨人立侔。
首落而尾掷，衰躯几坠投。
迩者将赠金，行当谒冕旒。
私呼贵邻兵，言调变驯柔。
晨往及暮还，踣地气不收。
彼兵隶天厩，国马皆仰驺。
其能量马力，国马安得稠。
以吾穷使然，尔能亦可羞。
