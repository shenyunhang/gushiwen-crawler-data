次韵酬吴德夫去秋送行之作
宋代
赵蕃
湘西一杯酒，渺渺红叶换。江东千里云，落落黄犬叹。
人生七十稀，百里九十半。初期枉车马，近乃遗札翰。
小迟君不肯，一出我岂惮。虽微办鸡黍，岂乏具薪炭。
古风久不作，我友当力赞。旧诗况琼玖，触目屡璀璨。
中馨称兰佩，外饰匪玉冠。初年已飞腾，中道翻叹惋。
恐遗知己羞，遂许独力断。于兹树风声，何止评月旦。
君如渥洼种，可以羁絷绊。我异淇园姿，犹睎岁时贯。
君乎甚英爽，我也终浪漫。自应殊显晦，宁复待剖判。
湖山冰玉明，楼阁丹青焕。叩舷或乘舟，曳杖或登岸。
君行定有得，我去何可愞。与想悠然时，却忆苍然观。
