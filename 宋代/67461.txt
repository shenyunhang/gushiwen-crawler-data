浪淘沙慢
宋代
杨泽民
禁城外，青青细柳，翠拂高堞。征鼓催人骤发。长亭渐觉宴阕。情绪似丁香千百结。忍重看、手简亲折。听怨举离歌寄深意，新声更清绝。
心切。暮天塞草烟阔。正乍裛轻尘，新晴后，汨汨清渭咽。闻西度阳阔，风致全别。玉杯屡竭。思故人千里，唯同明月。扶上雕鞍远三叠。那堪第四声未歇。念蟾魄、能圆远解缺。况人事、莫苦悲伤悴艳色。归来复见头应雪。
