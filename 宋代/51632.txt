沁园春
宋代
毛滂
秀禀元精，灵钟崧岳，命世大贤。自飞英任路，承流百里，郎官星彩，辉映经躔。劲柏凌霜，香梅娇雪，珪月弯弯新上弦。垂弧节庆，麒麟古梦，此夜初圆。
罗川。父老欣然。算善政、古来谁与肩。念桃阴浓密，瓜期咫尺，双凫难驻，便欲朝天。争把丹青，绘成芝宇，立作生祠千载传。仍知道，看它时画像，别有凌烟。
