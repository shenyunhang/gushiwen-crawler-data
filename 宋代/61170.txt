贺新郎（六用韵。叙谪仙为宫教兄寿）
宋代
刘克庄
鹏赋年犹少|<初为大鹏遇希有鸟赋，后悔少作改为大鹏赋>|。晚飘蓬、夜郎秋浦，渔歌猿啸|<“猿啸风中断，渔歌月下闻”见太白诗>|。骏马名姬俱散去，参透南华微妙。敛万丈、光芒迥照。妃子将军瞋个甚，老先生、拂袖金闺了。供玉齿，粲然笑。
解骖赖有汾阳老。叹今人、布衣交薄，绨袍情少。黄祖斗筲何足算，鹦鹉才高命夭。与贺监、其归同道。脱下锦袍与呆底，谪仙人、白苎乌纱帽|<题太白像：乌纱之巾白苎袍>|。邀素月，入杯釂。
