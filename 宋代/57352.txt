沁园春（和苏宣教韵）
宋代
廖行之
直下承当，本来能解，莫遣干休。算如今蹉过，峥嵘岁月，分阴可惜，一日三秋。闹里偷声，日中逃影，用尽机关无少留。争知道，是沤生即水，水外无沤。
世人等是悠悠。谁著个工夫里求。但掩耳窃钟，将泥洗块，觅花空里，舐蜜刀头。何以忙中，尻舆浸假，邀取三彭同载游。真如界，向毗卢顶上，荐取无忧。
