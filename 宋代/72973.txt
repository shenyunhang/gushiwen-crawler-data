答韩三子华韩五持国韩六玉汝见赠述诗
宋代
梅尧臣
圣人於诗言，曾否专其中。
因事有所激，因物兴以通。
自下而磨上，是之谓国风。
雅章及颂篇，刺美亦道同。
不独识鸟兽，而为文字工。
屈原作离骚，自哀其志穷。
愤世嫉邪意，寄在草木虫。
尔来道颇丧，有作皆言空。
烟云写形象，葩卉咏青红。
人事极谀谄，引古称辨雄。
经营唯切偶，荣利因被蒙。
遂使世上人，只曰一艺充。
以巧比戏弈，以声喻鸣桐。
嗟嗟一何隔，甘用无言终。
然古有登歌，缘辞合徵宫。
辞由士大夫，不出於瞽蒙。
予言与时辈，难用犹笃癃。
虽唱谁能听，所遇辄瘖聋。
诸君前有赠，爱我言过丰。
君家好兄弟，响合如笙丛。
虽欲一一报，强说恐非衷。
聊书类顽石，不敢事磨砻。
