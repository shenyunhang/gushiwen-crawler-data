和杨直讲夹竹花图
宋代
梅尧臣
桃花夭红竹净绿，春风相间连溪谷。
花留蜂蝶竹有禽，三月江南看不足。
徐熙下笔能逼真，茧素画成才六幅。
萼繁叶密有向背，枝瘦节疏有直曲。
年深粉剥见墨纵，描写工夫始惊俗。
从初李氏国破亡，图书散入公侯族。
公侯三世多衰微，窃贸担头由婢仆。
太学杨君固甚贫，直缘识别争来鬻。
朝质绨袍暮质琴，不忧明日铛无粥。
装成如得骊颔珠，谁能更问龙牙轴。
竹真似竹桃似桃，不待生春长在目。
