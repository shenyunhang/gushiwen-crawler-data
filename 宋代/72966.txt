同蔡君谟江邻几观宋中道书画
宋代
梅尧臣
君谟善书能别书，宣献家藏天下无。
宣献既殁二子立，漆匣甲乙收盈厨。
锺王真迹尚可睹，欧褚遗墨非因模。
开元大历名流夥，一一手泽存有余。
行草楷正大小异，点画劲宛精神殊。
坐中邻几素近视，最辨纤悉时惊吁。
逡巡蔡侯得所得，索研铺纸才须臾。
一扫一幅太快健，檀溪跃过瘦的颅。
观书已毕复观画，数轴江吴种稻图。
稻苗秧秧水拍拍，群鹭矫翼人荷锄。
陂塍高下石笼密，竹树参倚荆篱疏。
大车立轮转流急，小犊欺愿稚小驱。
令人频有故乡念，春事况及蚕桑初。
虎头将军画列女，二十余子拖裙裾。
许穆夫人尤窈窕，因诵载驰诚起予。
余无书性无田区，美人虽见身老癯。
举头事事不称意，不如倒尽君酒壶。
