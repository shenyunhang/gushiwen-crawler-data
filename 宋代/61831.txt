贺新郎（再和）
宋代
李曾伯
才过黄花雨。问长堤、依依万柳，未春何絮。一目河山银幻出，惊诧夜光流注。巍观矗、玉为云柱。风卷寒芦迷过雁，渺沧波、莫认沙鸥羽。千万蝶，空中舞。
霸桥寂寞前溪暮。耸诗肩、霜裘拥貉，月亳挥兔。记得梅奴曾索笑，解珮如逢交甫。今孤垒、寒烟深处。休说鹅池平蔡事，庆新年、一稔欢相语。持大白，勿虚度。
