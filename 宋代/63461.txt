摸鱼儿（和谢李同年）
宋代
刘辰翁
记玄都、看花君子，一生恨奈何许。青云紫陌悠悠者，几个玉人成土。今在否。但四海九州，屈指从头疏。吾年空负。看射虎南山，遭逢醉尉，何须饮田父。
神清梦，也是堂堂欧府。此中无破头虑。种槐不隔鞭蛆恶，更祝二郎儿做。苍苍古。漫年又一年，老却南公楚。池塘春暮。笑步步呜蛙，看成两部，正似未忘鼓。
