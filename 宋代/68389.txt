沁园春·题潮阳张许二公庙
宋代
文天祥
为子死孝，为臣死忠，死又何妨。
自光岳气分，士无全节；君臣义缺，谁负刚肠。
骂贼睢阳，爱君许远，留取声名万古香。
后来者，无二公之操，百炼之钢。
人生翕歘云亡。
好烈烈轰轰做一场。
使当时卖国，甘心降虏，受人唾骂，安得流芳。
古庙幽沉，仪容俨雅，枯木寒鸦几夕阳。
邮亭下，有奸雄过此，仔细思量。
