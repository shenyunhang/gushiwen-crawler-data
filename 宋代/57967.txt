沁园春
宋代
辛弃疾
思之鄙人也。期思属弋阳郡，此地旧属弋阳县。虽古之弋阳、期思，见之图记者不同，然有弋阳则有期思也。桥坏复成，父老请余赋，作沁园春以证之
有美人兮，玉佩琼琚，吾梦见之。问斜阳犹照，渔樵故里，长桥谁记，今古期思。物化苍茫，神游仿佛，春与猿吟秋鹤飞。还惊笑，向晴波忽见，千丈虹霓。
觉来西望崔嵬。更上有青枫下有溪。待空山自荐，寒泉秋菊，中流却送，桂棹兰旗。万事长嗟，百年双鬓，吾非斯人谁与归。凭阑久，正清愁未了，醉墨休题。
