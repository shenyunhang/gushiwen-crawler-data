许发运待制见过夜话
宋代
梅尧臣
许公运国储，岁入六百万，
上莫究所来，下莫有剥怨。
十年无纤乏，功利潜亦建。
昨除侍从官，卿为磨世钝。
比於以舌得，此岂愧物论。
较量多少间，未足数刘晏。
大计苟窘费，曷不使预筭。
欲倍即能倍，但勿惑谤讪。
扰民可以夺，食官可以窜。
要付与权衡，一切出果断。
呜呼任智力，长短固有限。
制财犹制合，太甚则生乱。
公譬淮阴侯，多多自益办。
我今听甚谈，夜去为扼腕。
书之俟采诗，咨访不可缓。
