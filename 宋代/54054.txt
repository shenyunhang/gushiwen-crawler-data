薄媚（西子词）
宋代
董颖
●薄媚排遍第八
怒潮卷雪，巍岫布云，越襟吴带如斯。有客经游，月伴风随。值盛世。观此江山美。合放怀、何事却兴悲。不为回头，旧谷天涯。为想前君事。越王嫁祸献西施。吴即中深机。
阖庐死。有遗誓。句践必诛夷。吴未干戈出境，仓卒越兵，投怒夫差。鼎沸鲸鲵。越遭劲敌，可怜无计脱重围。归路茫然，城郭丘墟，飘泊稽山里。旅魂暗逐战尘飞。天日惨无辉。
