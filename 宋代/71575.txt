咏归堂隐鳞洞
宋代
王汝舟
先生名利比尘灰，绿竹青松手自栽。
拟把一竿盘石上，幅巾闲过峡山来。
清时通退一何忙，抚志山西汉仲长。
静觉眼根无俗物，翛然一室自焚香。
隐德家声累世闻，考盘幽涧作闲人。
夭红过眼随荣谢，菊秀兰香自占春。
种竹淇园远致君，生平孤节负辛勤。
需贤侧席非无意，地远言轻岂易闻。
