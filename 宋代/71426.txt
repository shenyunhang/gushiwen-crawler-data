秋怀二首
宋代
黄庭坚
秋阴细细压茅堂，吟虫啾啾昨夜凉。
雨开芭蕉新闲旧，风撼篔簹宫应商。
砧声已急不可缓，檐景既短难为长。
狐裘断缝弃墙角，岂念晏岁多繁霜。
茅堂索索秋风发，行遶空庭紫苔滑。
蛙号池上晚来雨，鹊转南枝夜深月。
翻手覆手不可期，一死一生交道绝。
湖水无端浸白云，故人书断孤鸿没。 
