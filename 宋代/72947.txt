过百家渡四绝句
宋代
杨万里
出得城来事事幽，涉湘半济值渔舟。
也知渔父趁鱼急，翻著春衫不裹头。
园花落尽路花开，白白红红各自媒。
莫道早行奇绝处，四方八面野香来。
柳子祠前春已残，新晴特地著春寒。
疏篱不与花为护，只为蜘蛛作网竿。
一晴一雨路乾湿，半淡半浓山迭重。
远草坪中见牛背，新秧疏处有人踪。
