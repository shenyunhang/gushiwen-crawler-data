戊午元日二首
宋代
刘克庄
过去光阴箭离弦，河清易俟鬓难玄。
再加孔子从心岁，三倍周郎破贼年。
耄齿阻陪鸠杖列，瞽言曾献兽樽前。
磻溪淇澳吾何敢，且学香山也自贤。
败絮萧然拥病身，久疎朝谒作闲人。
公卿各趁黄麾仗，宾客谁看乌角巾。
菱照无情难讳老，杏梢作意已撩春。
卧闻儿女夸翁健，诗句年光一样新。
