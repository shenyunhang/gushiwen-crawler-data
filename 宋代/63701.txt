摸鱼儿（过东平有感）
宋代
汪梦斗
忆旧时、东方□郡，东原尽是佳处。梁都破了寿南渡，几遍狐号鳝舞。君试觑。环一抹荒城，草色今如许。芳华旧地。曾一上飞云，歌台酒馆，落日乱鸦度。
吟情苦。滴尽英雄老泪。凄酸非是儿女。西湖似我西湖否。只怕不如西子。秋欲暮。要一看秋波，又自催归计。休□浪语。待过江说与，高车驷马，今是朝天路。
