沁园春（答余叔良）
宋代
辛弃疾
我试评君，君定何如，玉川似之。记李花初发，乘云共语，梅花开后，对月相思。白发重来，画桥一望，秋水长天孤鹜飞。同吟处，看佩摇明月，衣卷青霓。
相君高节崔嵬。是此处耕岩与钓溪。被西风吹尽，村箫社鼓，青山留得，松盖云旗。吊古愁浓，怀人日暮，一片心从天外归。新词好，似凄凉楚些，字字堪题。
