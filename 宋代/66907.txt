贺新郎（丁未守邵武，宴同官）
宋代
王迈
此是河清宴。觉朝来、薰风满入，生绡团扇。太守愁眉才一展，且喜街头米贱。且莫管、官租难办。远砌苔钱无限数，更莲池、雨过珠零乱。尽买得，凌波面。
家山乐事真堪羡。记年时、荔枝新熟，荷筒齐劝。底事来寻蕉鹿梦，赢得乾忙似箭。笑富贵、都如邮传。做了丰年还百姓，便莼鲈、归兴催张翰。看卿等，上霄汉。
