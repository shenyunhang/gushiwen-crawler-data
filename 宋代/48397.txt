长寿乐（般涉调）
宋代
柳永
繁红嫩翠。艳阳景，妆点神州明媚。是处楼台，朱门院落，弦管新声腾沸。恣游人、无限驰骤，娇马车如水。竟寻芳选胜，归来向晚，起通衢近远，香尘细细。
太平世。少年时，忍把韶光轻弃。况有红妆，楚腰越艳，一笑千金可啻。向尊前、舞袖飘雪，歌响行云止。愿长绳、且把飞鸟系。任好从容痛饮，谁能惜醉。
