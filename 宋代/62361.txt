绛都春（夷则羽，俗名仙吕调为郭清华内子寿）
宋代
吴文英
香深雾暖。正人在、锦瑟华年深院。旧日汉宫，分得红兰滋吴苑。临池羞落梅花片。弄水月、初匀妆面。紫烟笼处，双鸾共跨，洞箫低按。
歌管。红围翠袖，冻云外，似觉东风先转。绣畔昼迟，花底天宽春无限。仙郎骄马琼林宴。待卷上、珠帘教看。更传莺入新年，宝钗梦燕。
