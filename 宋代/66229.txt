贺新郎
宋代
许及之
旧俗传荆楚。正江城、梅炎藻夏，做成重午。门艾钗符关何事，付与痴儿騃女。耳不听、湖边鼍鼓。独炷炉香薰衣润，对潇潇、翠竹都忘暑。时展卷，诵骚语。
新愁不障西山雨。问楼头、登临倦客，有谁怀古。回首独醒人何在，空把清尊酹与。漾不到、潇湘江渚。我又相将湖南去，已安排、吊屈嘲渔父。君有语，但分付。
