沁园春（答陈上舍应祥）
宋代
刘克庄
华发萧萧，归碧鸡坊，出金马门。把一枝色笔，掷还郭璞，些儿残锦，回乞天孙。永免朝参，更无宣锁，送老三家水竹村。休休也，任巫阳来下，未易招魂。
茅檐安得庖阍。倩便了沽来酒满樽。叹角巾东路，吾寻初服，上书北阙，子漫危言。漏院霜靴，火城雪辔，得似先生败絮温。安危事，付布衣融泰，鼎足膺蕃。
