喜迁莺（代邑士送梁宰观赴昆山同知）
宋代
陈著
南庐佳号。是自许孔明，经纶才调。对柳鸣琴，凭花制锦，小试一同谈笑。怎知画帘难驻，忽又星舆催召。但谶得、耀碑潭水月，交光相照。
驿道。春正好。簇帐擎杯，听取殷勤祷。略鲙松鲈，便膺芝凤，陵溯紫清津要。当家得时行志，回首旧封文庙。疏化雨，障狂澜不尽，生生芹藻。
