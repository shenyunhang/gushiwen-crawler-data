沁园春（和何逢原见寿）
宋代
何梦桂
老去无心，看尽青山，山前暮云。问重来海燕，乌衣安在，乍归辽鹤，华表空存。世路悠悠，风尘渺渺，白发相催乌兔频。浮生事，算天涯海角，谁是闲人。
几番甲子庚申。看青草年年秋又春。笑武陵源上，桃花未实，昆仑山下，瑶树长新。霓羽飘零，蛾眉萧飒，欲觅神仙隔两尘。草堂在，但休教山鬼，夜半移文。
