慈湖夹阻风
宋代
苏轼
捍索桅竿立啸空，篙师酣寝浪花中。
故应菅蒯知心腹，弱缆能争万里风。
此生归路愈茫然，无数青山水拍天。
犹有小船来卖饼，喜闻墟落在山前。
我行都是退之诗，真有人家水半扉。
千顷桑麻在船底，空余石发挂鱼衣。
日轮亭午汗珠融，谁识南讹长养功。
暴雨过云聊一快，未妨明月却当空。
卧看落月横千丈，起唤清风得半帆。
且并水村欹侧过，人间何处不巉岩。
