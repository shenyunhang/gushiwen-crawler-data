沁园春（寿毅齐思院五十二岁）
宋代
何梦桂
尚书当年，蓬矢桑弧，初度佳期。是词林老虎，文场威凤，人中祥瑞，天下英奇。太守买臣五十岁，中书坡老五十一岁，五十二年回首非。人间事，且开眉一笑，醉倒金卮。
阿婆还忆年时。也曾趁鸿胪拜玉墀。念青衬荷叶，嫁衣尚在，青铜菱影，破镜犹遗。半席寒毡，一官俯首，造物还应戏小儿。问天道，看是他谁戏我，我戏他谁。
