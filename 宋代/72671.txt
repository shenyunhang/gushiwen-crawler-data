浯溪摩崖怀古
宋代
杨万里
湘江曾闻有浯溪，片帆今挂湘东西。
上摩石崖与天齐，江头落日云凄凄。
山昏雨暗哀猿啸，步入烟萝转深峭。
元颜千古迹不朽，星斗蛟龙两奇妙。
中兴当时颂大唐，大唐家国天为昌。
妖环忽见诚非祥，土花失色急寿王。
明皇父子紊大纲，从此晏朝耽色荒。
天下黎庶暗罹殃，击损梧桐按霓裳。
谁知鼙鼓动渔阳？肃宗灵武何仓皇？
回来张后年初芳，前杨后李真匪良。
养以天下理所常，胡为南内成凄凉。
三千宫女为谁妆？空遗两鬓愁秋霜。
千载父子堪悲伤，修身齐家肇明皇。
后来历历事愈彰，源流有自咎谁当。
岂惟当时留锦囊，至今人说马嵬坡下尘土香。
