摸鱼儿（辛巳冬和中斋梅词）
宋代
刘辰翁
记歌头、辛壬癸甲，乌乌能知谁晓。梅花不待元宵好，雪月交光独照。愁未老。更老似渠□，冷面迎相笑。君词定峭。但减十年前，偎桃傍李，肯独为梅好。
山中好。可但一枝春早。道边无限花草。米嘉荣共何戡在，还忆永新娇小。明年了。又唤起流莺，又自愁鹃叫。东皇太昊。更不是琼花，香无半点，一笑使人倒。
