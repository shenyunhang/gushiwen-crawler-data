和吴冲卿学士石屏
宋代
梅尧臣
吴夫，佩银龟。
乘天马，索怪奇。
忽得虢略一片石，其中白色圆如规。
又有树与乌，画手虽妙何能为。
吴乃持问欧阳公，比公曩获尤可疑。
疑不为辨赋以诗，诗辞粲粲明星垂。
复遣齎来使我和，坐上钜公傍睨之。
范侯实有杨雄学，咸云此理难究推。
我归涤虑反覆思，义虽不经聊解颐。
月与太阳合朔时，阳乌飞上桂树枝。
枝上作窠生群儿，人不知天公。
天公欲俾世间见，影著石面如黏黐。
乌既不得去，月亦不可移。
留为千古作好玩，慎勿倾仆同玉碑。
