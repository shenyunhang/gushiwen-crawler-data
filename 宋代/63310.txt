齐天乐（戊寅登高，即席和秋崖韵）
宋代
刘辰翁
蒋陵故是簪花路。风烟奈何秋暑。候馆凋梧，宫墙断柳，谁识当年倦旅。余怀何许。想上马人扶，翠眉愁聚。旧日方回，而今能赋断肠语。
登高能赋最苦。叹高高难问，欲望迷处。蝶绕东篱，鸿翻上苑，那更画梁辞主。来今往古。漫湛辈同来，远公回去。我醉安归，黄花扶路舞。
