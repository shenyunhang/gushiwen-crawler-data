摸鱼儿（紫云山房拟赋莼）
宋代
王易简
怪鲛宫、水晶帘卷，冰痕初断香缕。澄波荡桨人初到，三十六陂烟雨。春又去。伴点点荷钱，隐约吴中路。相思日暮。恨洛浦娉婷，芳钿翠剪，奁影照凄楚。
功名梦，消得西风一度。高人今在何许。鲈香菰冷斜阳里，多少天涯意绪。谁记取。但枯豉红盐，溜玉凝秋箸。尊前起舞。算唯有渊明，黄花岁晚，此兴共千古。
