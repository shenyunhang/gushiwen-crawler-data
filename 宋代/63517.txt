秋霁
宋代
周密
感岁华之摇落，不能不以之兴怀也。酒阑日暮，怃然成章。
重到西泠，记芳园载酒，画船横笛。水曲芙蓉，渚边鸥鹭，依依似曾相识。年芳易失。段桥几换垂杨色。谩自惜。愁损庚郎，霜点鬓华白。
残蛩露草，怨蝶寒花，转眼西风，又成陈迹。叹如今、才消量减，尊前孤负醉吟笔。欲寄远情秋水隔。旧游空在，凭高望极斜阳，乱山浮紫，暮云凝碧。
