选官子
宋代
杨泽民
塞雁呼云，寒蝉噪晚，绕砌夜蛩凄断。迢迢玉宇，耿耿银河，明月又歌团扇。行客暮泊邮亭，孤枕难禁，一窗风箭。念松荒三径，门低五柳，故山犹远。堪欢处。对敌风光，题评景物，恶句斐然挥染。风埃世路，冷暖人情，一瞬几分更变。唯有芳姿为人，歌意尤深，笑容偏倩。把新词拍段，偎人低唱，凤鞋轻点。
