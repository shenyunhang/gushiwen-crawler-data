送欧阳推官赴华州监酒
宋代
苏轼
我观文忠公，四子皆超越。
仲也珠径寸，照夜光如月。
好诗真脱兔，下笔先落鹘。
知音如周郎，议论亦英发。
文章乃余事，学道探玄窟。
死为长白主，名字书绛阙。
（熙宁之末，仲纯父见仆于京城之东，曰：“吾梦道士持告身授吾曰：上帝命汝为长白山主，此何祥也？”明年，仲纯父没。）
伤心清颍尾，已伴白鸥没。
喜见三少年，俱有千里骨。
千里不难到，莫遣历块蹶。
临分出苦语，愿子书之笏。
