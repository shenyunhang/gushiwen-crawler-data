和谢舍人洊震
宋代
梅尧臣
盛夏万物当长养，骄阳不雨谁为忧。
天无纤云野赬色，草木焦卷如经秋。
南阳太守自引咎，不以天时为怨尤。
斋精洁虑祠望内，僚属奔从无停輈。
谩取诗言占离毕，徒依风俗验鸣鸠。
忽闻郡北直百里，岑岑岐笠藏灵湫。
持牲遣吏诣其下，俎豆未辙升阴虬。
电光划划遶岩壁，雷声隐隐生山陬。
拥云驰雨自东上，西风上猛云还收。
神龙蓄志未发泄，明日更与顽阳雠。
黤霭阴黑若卷海，联绵霹雳能破仇。
沃然原隰洗妖气，浩尔沟渎扬平流。
九谷有登百姓喜，蜿蜒歆祀神何羞。
