送文子转漕江东二首
宋代
陈亮
九重寤寐忆忠诚，故向长沙起贾生。
魏阙丝纶新借宠，秦淮草木旧知名。
已闻塞下销锋镝，正自胸中有甲兵。
万幕从兹无减灶，笑看卧鼓旧边城。
诏颁英簜促锋车，暂借长才按转输。
昔叹当年无李牧，今知江左有夷吾。
休论足食为先策，自是平戎在用儒。
来岁春风三月暮，沙堤隠隠接云衢。
