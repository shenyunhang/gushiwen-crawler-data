一萼红（夜闻南妇哭北夫）
宋代
刘天迪
拥孤衾，正朔风凄紧，毡帐夜生寒。春梦无凭，秋期又误，迢递烟水云山。断肠处、黄茅瘴雨，恨骢马、憔悴只空还。揉翠盟孤，啼红怨切，暗老朱颜。
堪叹扬州十里，甚倡条冶叶，不省春残。蔡琰悲笳，昭君怨曲，何预当日悲欢。谩赢得、西邻倦客，空惆怅、今古上眉端。梦破梅花，角声又报春阑。
