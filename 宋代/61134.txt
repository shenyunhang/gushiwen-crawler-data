贺新郎
宋代
刘克庄
吾少多奇节。颇揶揄、玉关定远，壶头新息。一剑防身行万里，选甚南溟北极。看塞雁、衔来秋色。不但槊棋夸妙手，管城君、亦自无＿敌。终贾辈，恐难匹。
酒肠诗胆新来窄。向西风、登高望远，乱山斜日。安得良弓并快马，聊与诸公角力。漫醉把、栏干频拍。莫恨寒蟾离海晚，待与君、秉烛游今夕。欢易买，健难得。
