水龙吟（寿宁国太守王大卿正月二日）
宋代
李廷忠
风流最数宣城，奇山秀水神仙府。琴高台畔，花姑坛上，鸾翔凤舞。春度玉墀，月升金掌，荣分铜虎。想少陵，知有异人间出，三百载、留佳句。
岁岁椒盘柏斝，到明朝、又还重举。阳和散作，千岩瑞雪，两溪甘雨。汲取恩波，酿成禄酒，庆公初度。有东风传报，都人已为，筑沙堤路。
