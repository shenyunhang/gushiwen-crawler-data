表臣斋中阅画而饮
宋代
梅尧臣
尝观韩干马，人物亦如生。
君收四病骨，无肉只峥嵘。
二匹痒磨树，二匹纵其情。
意思若不任，千里未可行。
古绢蠹已彩，彩色无精明。
叹惜传至此，几人金帛轻。
隋时有名笔，独写严君平。
犹持杖头钱，罢肆心莫营。
魁然中贵人，坐榻不知名。
画中有画屏，山石侔天成。
今时长沙叟，猕猴檞林横。
疏毛与设色，前代何角争。
余存品虽高，我未易敢评。
主人愈好事，缄笥酒壶倾。
