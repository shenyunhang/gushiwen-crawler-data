摸鱼儿（和中齐端午韵）
宋代
刘辰翁
醒复醒、行吟泽畔，焉能忍此终古。招魂过海枫林暝，招得魂归无处。朝又暮。但依旧，禁街人静冬冬鼓。画般沈雨。听欸乃渔歌，兴亡事远，咽咽未能句。
君且住。能歌吾不如汝。悠悠鼓枻而去。沧洲揽结芳成艾，唤作张三李五。羌自苦。更闲却，玉堂端帖多多许。无人自语。把画扇鸾边，香罗雪底，题作午年午。
