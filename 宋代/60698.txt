摸鱼儿（郫县宴同官）
宋代
吴泳
倚南墙、几回凝伫。绿筠冉冉如故。帝城景色缘何事，一半花枝风雨。收听取。这气象精神，则要人来做。当留客处。且遇酒高歌，逢场戏剧，莫作皱眉事。
那个是，紫佩飞霞仙侣。骎骎云步如许。清闲笑我如鸥鹭。不肯对松觅句。萍散聚。又明月、还寻锦里烟霞路。浮名自误。待好好归来，携筒载酒，同访子云去。
