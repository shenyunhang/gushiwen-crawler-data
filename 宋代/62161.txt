贺新郎（同年顾君景冲云翼经属官舍白莲盛开，招饮水亭）
宋代
李公昴
谁种蓝田玉。碧云深、亭亭月上，水明溪曲。羞作时妆儿女态，冷淡冰餐露沐。出尘外、风标幽独。除了留侯无此貌，便何郎、傅粉终粗俗。意凝远，韵清淑。
凉台向晚微风馥。讶银杯羽化，折取戏浮醽醁。安得梅花如许大，天遣辟除暑溽。浑不觉、鹭翘鸥浴。可恨妖妃污太液，只东林、社友追游熟。宜夜看，灿瑶烛。
