一萼红（弁阳翁新居，堂名志雅，词名萍洲渔笛谱）
宋代
张炎
制荷衣。傍山窗卜隐，雅志可闲时。款竹门深，移花槛小，动人芳意菲菲。怕冷落、萍洲夜月，想时将、渔笛静中吹。尘外柴桑，灯前儿女，笑语忘归。
分得烟霞数亩，乍扫苔寻径，拨叶通池。放鹤幽情，吟莺欢事，老去却愿春迟。爱吾庐、琴书自乐，好襟怀、初不要人知。长日一帘芳草，一卷新诗。
