莺啼序
宋代
刘辰翁
闷如愁红著雨，卷地吹不起。便故人渺渺，相逢前事，欲语还己。凝望久、荒城落日，五湖四海烟浪里。问而今何处，寄声旧时邻里。
闲说那回，海上苏李。雪深夜如被。想携手、汉天不语，叫□不应疑水。待河梁、一尊落月，生非死别君如酹。望故人阁上，依稀长剑方履。
古人已矣，垂名青史，谓当如此矣。又谁料浮沈，自得鱼计。赏心乐事，良辰美景，撞钟舞女，朱门大第。雕鞍骏马番装笠，笑虚名何与身前事。区区相望，饿死西山，悬目东门，人生何乐为此。
古人已矣，天下英雄，使君与操耳。听喔喔、鸡鸣早起，屡舞徘徊，痛饮高楼，狂歌过市。苍苍万古，羲农周孔，文章事业星辰上，至而今、枯见银河底。笑他黄纸除君，红旗报我，为君助喜。
