酹江月（同舍延平林府教制新词祝我初度，依声依韵，还祝当家）
宋代
刘辰翁
西风处士，例一枝团月，咸平印印。千古诗宗传不绝，至竟被渠道尽。雪返香魂，霜吹晓怨，肯受东君聘。罗浮梦转，兔环知是谁孕。
未说烟雨江南，垂垂青子，须要调金鼎。愁绝西山明秀处，依旧鹤南飞影。我白君元，君词我和，各自为长庆。后来桃李，遥遥别是花信。
