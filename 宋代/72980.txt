依韵和永叔内翰酬寄杨州刘原甫舍人
宋代
梅尧臣
东望淮海间，恨无鸿鹄羽。
鸿鹄日已飞，风雪岁将暮。
忆听谈老庄，达生无恐惧。
我今齿发疏，何异树有蠹。
离别不必道，俛仰已成故。
书问虽懒为，梦寐则往屡。
乘桴思仲尼，好勇惭季路。
愿希隆中卧，不是邀三顾。
二公廊庙才，酬寄封尺素。
皋夔久相称，舜禹时已遇。
举杯向明月，此意聊可寓。
