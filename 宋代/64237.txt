大圣乐（华春堂分韵同赵学舟赋）
宋代
张炎
隐市山林，傍家池馆，顿成佳趣。是几番临水看云，就树揽香，诗满阑干横处。翠径小车行花影，听一片春声人笑语。深庭宇。对清昼渐长，闲教鹦鹉。
芳情缓寻细数。爱碧草平烟红自雨。任燕来莺去，香凝翠暖，歌酒清时钟鼓。二十四帘冰壶里，有谁在箫台犹醉舞。吹笙侣。倚高寒、半天风露。
