摸鱼儿（赋云束楼）
宋代
刘辰翁
更比他、东风前度，依然一榻如许。深深旧是谁家府，落日画梁燕语。帘半雨。记湖海平生，相遇忘宾主。阑珊春暮。看城郭参差，长空淡淡，沙鸟自来去。
江山好，立马白云飞处。秦川终是吾土。登临笑傲西山笏，烟树高高杜宇。君且住。况双井泉甘，汲遍茶堪煮。歌残金缕。恰黄鹤飞来，月明三弄，仍是岳阳吕。
