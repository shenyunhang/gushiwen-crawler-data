木兰花慢（舟中有怀澄江陆起潜皆山楼昔游）
宋代
张炎
水痕吹杏雨，正人在、隔江船。看燕集春芜，渔栖暗竹，湿影浮烟。余寒尚犹恋柳，怕东风、未肯擘晴绵。愁重迟教醉醒，梦长催得诗圆。
楼前。笑语当年。情款密、思留连。记白月依弦，青天堕酒，衮衮山川。垂髫至今在否，倚飞台、谁掷买花钱。不是寻春较晚，都缘听得啼鹃。
