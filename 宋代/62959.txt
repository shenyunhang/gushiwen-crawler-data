瑞龙吟
宋代
陈允平
长安路。还是燕乳莺娇，度帘迁树。层楼十二阑干，绣帘半卷，相思处处。
漫凭伫。因念彩云初到，琐窗琼户。梨花犹怯春寒，翠羞粉怨，尊前解语。
空有章台烟柳，瘦纤仍似，宫腰飞舞。憔悴暗觉文园，双鬓非故。闲拈断叶，重托段勤句。
频回首、河桥素约，津亭归步。恨逐芳尘去。眩醉眼尽，游丝乱绪。肠结愁千缕。深院静，东风落红如雨。画屏梦绕，一篝香絮。
