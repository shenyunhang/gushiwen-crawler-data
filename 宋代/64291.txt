瑶台聚八仙（菊日寓义兴，与王觉轩会饮，酒中书送白廷玉）
宋代
张炎
楚竹闲挑。千日酒、乐意稍稍渔樵。那回轻散，飞梦便觉迢遥。似隔芙蓉无路到，如何共此可怜宵。旧愁消。故人念我，来问寂寥。
登临试开笑口，看垂垂短发，破帽休飘。款语微吟，清气顿扫花妖。明朝柳岸醉醒，又知在烟波第几桥。怀人处，任满身风露，踏月吹箫。
