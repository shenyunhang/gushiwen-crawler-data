城南感怀呈永叔
宋代
苏舜钦
春阳泛野动，春阴与天低。
远林气蔼蔼，长道风依依。
览物虽暂适，感怀翻然移。
所见既可骇，所闻良可悲。
去年水后旱，田亩不及犁。
冬温晚得雪，宿麦生者稀。
前去固无望，即日已苦饥。
老稚满田野，斫掘寻凫茈。
此物近亦尽，卷耳共所资。
昔云能驱风，充腹理不疑；
今乃有毒厉，肠胃生疮痍。
十月七八死，当路横其尸。
犬彘咋其骨，乌鸢啄其皮。
胡为残良民，令此鸟兽肥？
天岂意如此？泱荡莫可知！
高位厌梁肉，坐论搀云霓。
岂无富人术，使之长熙熙？
我今饥伶俜，悯此复自思：
自济既不暇，将复奈尔为！
愁愤徒满胸，嵘［山＋“宏”去宀］不能齐。
