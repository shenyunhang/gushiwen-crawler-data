贺新郎（韩仲止判院山中见访，席上用前韵）
宋代
辛弃疾
听我三章约。有谈功、谈名者舞，谈经深酌。作赋相如亲涤器，识字子云投阁。算枉把、精神费却。此曾不如公荣者，莫呼来、政尔妨人乐。医俗士，苦无药。
当年众鸟看孤鹗。意飘然、横空直把，曹吞刘攫。老我山中谁来伴，须信穷愁有脚。似剪尽、还生僧发。自断此生天休问，倩何人、说与乘轩鹤。吾有志，在沟壑。
