正仲见赠依韵和答
宋代
梅尧臣
平生好书诗，一意在抱椠。
既无鈌云剑，身世遭黮黭。
耻游公相门，甘自守恬淡。
妻孥每寒饥，内愧剧剜憯。
时赖二三友，乞米慰穷惨。
虽然情怀恶，亦未废诵览。
如负会稽辱，欲雪效尝胆。
作文持与人，百不得一颔。
圣犹嗜好殊，独取菖蒲歜。
我愚希六义，将使鬼神感。
譬彼捕长黥，区区只持窨。
青天挂虹霓，踊跂不可擥。
太华五千仞，妄学巨灵撼。
幸且同蛙黾，近乐在井坎。
苍发况种种，存非卫髦髧。
吴侯琅玕姿，而来视乱菼。
凤皇五色毛，曷羡未翅蝻。
染夏有正采，安用此浅黪。
乃知叔度陂，万顷见澄澹。
孟轲患为师，薄劣亦何敢。
