沁园春（寄竹溪）
宋代
刘克庄
老子衰颓，晚与亲朋，约法三章。有谈除目者，勒回车马，谈时事者，麾出门墙。已挂衣冠，怕言轩冕，犯令先当举罚觞。书尺里，但平安二字，多少深长。
溪翁苦未相忘。我今有双鱼烦寄将。道荒芜羞对，宫中莲烛，昏花难映，阁上藜光。闻庙瑟音，识关睢乱，诗学专门尽不妨。百年后，尚庶几申白，不数韦康。
