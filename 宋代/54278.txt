绿头鸭（同前）
宋代
曹勋
喜雨薰泛景，翠云低柳。正凉生殿阁，梅润晓天，暑风时候。应乘乾、彩虹流渚，惊电绕、璇霄枢斗。大业辉光，益建火德，梯航四海尽奔走。六府焕修，多方平定，寰宇歌元首。凝九有。三辰拱北，万邦孚佑。
对祥烟、霁色清和，凤韶九成仪昼。听山声、响传呼舞，腾紫府、香浓金兽。禁御升平，慈闱燕适，袆衣共上玉觞酒。齐奉舜图，南山同永，合殿备金奏。祝圣寿。圣寿无疆，两仪并久。
