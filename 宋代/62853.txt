沁园春（吴兴怀古）
宋代
陈人杰
落日都门，买得扁舟，乘兴而东。正苕川半夜，月寒似水，苹洲一路，秋老多风。携妓溪山，寻春岁月，往事黄粱昨梦中。高楼上，问何人怀古，湖海元龙。
诸君解后相逢。更休问奚奴金错空。向琐窗看镜，鬓无霜白，玉舠挥酒，脸有潮红。莼美鲈肥，橙香蟹壮，风味不如归兴浓。明朝去，有西门一水，直与天通。
