水龙吟（江楼席上，歌姬盼盼翠鬓侑樽，酒行弹琵琶曲，舞梁州，醉语赠之）
宋代
赵长卿
酒潮匀颊双眸溜。美映远山横秀。风流俊雅，娇痴体态，眼前稀有。莲步弯弯，移归拍里，凌波难偶。对仙源醉眼，玉纤笼巧，拨新声、鱼纹皱。
我自多情多病，对人前、只推伤酒。瞒他不得，诗情懒倦，沈腰销瘦。多谢东君，殷勤知我，曲翻红袖。拚来朝又是，扶头不起，江楼知不。
