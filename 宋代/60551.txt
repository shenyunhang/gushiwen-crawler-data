贺新郎（寿成都孙宰）
宋代
洪咨夔
露洗秋光透。指岷峨、无边峭碧，与君为寿。万里同随琴鹤到，只愿人情长久。尽头白、眼青如旧。从臾功名三尺剑，倚函关、风雨蛟龙吼。谈笑取，印如斗。
从今尽展眉峰皱。看诸郎、翩翩黄甲，班班蓝绶。一族孙枝扶膝下，翠竹碧梧争秀。便嘉庆、图中都有。花影婆娑清昼永，护新凉、更著丝簧手。欢未尽，剩添酒。
