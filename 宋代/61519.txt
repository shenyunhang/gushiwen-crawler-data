贺新郎（春感）
宋代
吴潜
笑口开能几。把年年、芳情冶思，总抛闲里。桃杏枝头春才半，寒食清明又是。但岁月、飙飞川逝。回首秦楼双燕语，到如今、目断斜阳外。将往事，试重记。
香罗尚有相思泪。算人生、新愁易积，旧欢难继。水上流红无觅处，还隔关山万里。但赢得、新来憔悴。昨夜东风颠狂后，想余芳、尽是飘零底。词写就，倩谁寄。
