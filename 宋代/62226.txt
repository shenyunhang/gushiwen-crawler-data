宴清都·送马林屋赴南宫分韵得动字
宋代
吴文英
柳色春阴重。东风力，快将云雁高送。书檠细雨，吟窗乱雪，井寒笔冻。家林秀桔霜老，笑分得、蟾边桂种。应茂苑、斗转苍龙，唯潮献奇吴凤。
玉眉暗隐华年，凌云气压，千载云梦。名笺淡墨，恩袍翠草，紫骝青鞚。飞香杏园新句，眩醉眼、春游乍纵。弄喜音、鹊绕庭花，红帘影动。
