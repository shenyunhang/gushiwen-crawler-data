酹江月（中秋，彭明叔别去赴永阳，夜集）
宋代
刘辰翁
团团桂影，怕人道、大地山河里许。旧日影娥池未缺，惊断霓裳歌舞。雪白长城，金明古驿，尽是乘槎路。少年白发，自无八骏能去。
犹记流落荒滨，故人相过，共吹箫前度。无酒无鱼空此客，昨夜留之不住。睡起披衣，行吟坐对，又有重圆处。不知今夕，那人有甚佳句。
