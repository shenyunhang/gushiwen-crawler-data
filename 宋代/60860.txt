兰陵王
宋代
葛长庚
一溪碧。何处桃花流出。春光好，寻个□□，小小篮舆漫行适。苍苔满白石。涧底阴风凛栗。疑无路，幽壑琮琤，峡转山回入林僻。
千峰呈翠色。时亦有声声，樵唱渔笛。忽然一树樱桃白。又回头一顾，掀髯一笑，诗情酒思正豪逸。虎蹄过新迹。
幂幂。雾如织。见异草珍禽，问名不识。山灵勒驾雨来急。欲游观未已，仆言日夕。看来看去，似那里，似少室。
