饮刘原甫家原甫怀二古钱劝酒其一齐之大刀长
宋代
梅尧臣
主人劝客饮，劝客无夭妍。
欲出古时物，先请射以年。
我料孔子履，久化武库烟。
固知陶氏梭，飞朱风雨天。
世无轩辕镜，百怪争後先。
复闻丰城剑，已入平津渊。
聊雠二百载，傥有书画传。
嗢呼才十一，便可倾觥船。
探怀发二宝，太公新室钱。
独行齐大刀，鎌形末环连。
文存半辨齐，背有模法圆。
次观金错刀，一刀平五千。
精铜不蠹蚀，肉好钩婉全。
为君举酒尽，跨马月娟娟。
