梦登河汉
宋代
梅尧臣
夜梦上河汉，星辰布其傍。
位次稍能辩，罗列争光芒。
自箕历牛女，与斗直相当。
既悟到上天，百事应可详。
其中有神官，张目如电光。
玄衣乘苍虬，身佩水玉珰。
丘蛇与穹鳖，盘结为纪纲。
我心恐且怪，再拜忽祸殃。
臣实居下土，不意涉此方。
既得接威灵，敢问固不量。
有牛岂不力，何惮使服箱。
有女岂不工，何惮缝衣裳。
有斗岂不柄，何惮挹酒浆。
卷舌不得言，安用施穹苍。
何彼东方箕，有恶务簸扬。
唯识此五者，愿言无我忘。
神官呼我前，告我无不臧。
上天非汝知，何苦诘其常。
岂惜尽告汝，於汝恐不庠。
至如人间疑，汝敢问於王。
扣头谢神官，臣言大为狂。
骇汗忽尔觉，残灯荧空堂。
