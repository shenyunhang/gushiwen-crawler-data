沁园春（监司元宵招饮不赴）
宋代
李公昴
才到中年，节物浑闲，赏心顿轻。据随分东风，瓶簪柳雪，应时灯夜，棚缀莲星。自一家春，也三杯酒，巧茧堆香笑语声。又何须，听那西楼弦管，南陌箫笙。
平生。黄卷青灯。肯珠翠奢华八尺檠。欲趁队闲嬉，雕鞍宝马，回头猛忆，破案囊萤。邻曲渔歌，庭除鹤舞，尘外冰轮彻骨清。人闲处，这炯然方寸，一点长明。
