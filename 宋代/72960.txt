谕乌
宋代
梅尧臣
百鸟共载凤，惟欲凤德昌。
愿凤得其辅，咨尔孰可当。
百鸟告尔间，惟乌最灵长。
乃呼鸟与鹊，将政庶鸟康。
乌时来佐凤，署置且非良。
咸用所附己，欲同助翱翔。
以燕代鸿鴈，传书识暄凉。
鸜鸽代鹦鹉，剥舌说语详。
秃鶬代老鹤，乘轩事昂藏。
野鹑代雄鸡，爪觜称擅场。
雀豹代雕鹗，搏击肃秋霜。
蝙蝠尝入幙，捕蚊夜何忙。
老鸱啄臭腐，盘飞使游扬。
鸺鶹与枭鵩，待以为非常。
一朝百鸟厌，谗乌出远方。
乌伎亦止此，不敢恋凤傍。
养子颇似父，又贪噪豺狼。
为鸟鸟不伏，兽肯为尔戕。
莫如且敛翮，休用苦不量。
吉凶岂自了，人事亦父相。
