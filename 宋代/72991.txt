得陈天常屯田斑筇竹二枚
宋代
梅尧臣
客初西蜀来，遗我双筇竹。
上有红泪斑，断非湘娥哭。
尝闻帝魂哀，嚎血滴草木。
春露洒更鲜，殷痕侵粉绿。
截为扶衰杖，万里出浴谷。
今来入我手，君勤意有嘱。
区区四十年，重趼生两足。
冠丱三男子，且与诗书读。
翁虽文章穷，尚以字遮目。
忍弃不以教，携归事樵牧。
故兹九节赠，用助老追逐。
杨朱非为岐，贾谊非为鵩。
及其悲恸时，岂不沾盈掬。
挥之傥著物，无迹染林麓。
因持此竹纹，勿叹前人独。
