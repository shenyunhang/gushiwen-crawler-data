和子由踏青
宋代
苏轼
春风陌上惊微尘，游人初乐岁华新。
人闲正好路旁饮，麦短未怕游车轮。
城中居人厌城郭，喧阗晓出空四邻。
歌鼓惊山草木动，箪瓢散野乌鸢驯。
何人聚众称道人，遮道卖符色怒嗔。
宜蚕使汝茧如瓮，宜畜使汝羊如□［鹿下菌字去草头］。
路人未必信此语，强为买符禳新春。
道人得钱径沽酒，醉倒自谓吾符神。
