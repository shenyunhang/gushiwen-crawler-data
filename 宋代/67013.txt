水调歌头（同黄主簿登清风峡刘魁读书岩赋水调歌头调）
宋代
刘克逊
解变西昆体，一赋冠群英。清风峡畔，至今堂已读书名。富贵轻于尘土，孝义高于山岳，惜不大其成。陵谷纵迁改，草木亦光荣。
与仇香，穿阮屐，试同登。石龛虽窄，可容一几短檠灯。千仞苍崖如削，四面翠屏不断，云雾镇长生。最爱岩前水，犹作诵弦声。
