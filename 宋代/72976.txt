宁陵阻风雨寄都下亲旧
宋代
梅尧臣
昼夜风不止，寒树嚎未休。
人言雨杀风，雨急风未柔。
独扶慈母丧，泪与河水流。
河水有冬竭，泪泉长在眸。
予生五十二，再解官居忧。
昨者母疾亟，骨肉相聚愁。
橐中无一钱，缓急何可求。
母当临终时，嘱我贫莫羞。
随宜具棺敛，厚贷压人头。
死事定无益，生偿且无由。
泣涕听母言，心肠如剜钩，
小子虽不令，长养恩曷酬。
旦夕期速平，後事勿预谋。
愿母强药食，更延百千秋。
固云莫望我，我魂已飞游。
语毕忽奄逝，抚膺呼裂喉。
未能一物备，迷乱将安投。
艰窘见风义，乃有令朋俦。
致赙或钱帛，最力李与刘。
禁省及石渠，奠助日不周。
裴杨乞铭盖，文篆古复遒。
潭饶两大舰，朝索暮泛浮。
哀怜荷君子，才德惭未修。
三日违大梁，两宿此迟留。
聊书同些挽，试托楚人讴。
