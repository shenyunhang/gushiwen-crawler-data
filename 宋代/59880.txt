兰陵王（南湖同碧莲见寄，走笔次韵）
宋代
史达祖
汉江侧。月弄仙人佩色。含情久，摇曳楚衣，天水空＿染娇碧。文漪簟影织。凉骨时将粉饰。谁曾见，罗袜去时，点点波间冷云积。
相思旧飞＿。谩想像风裳，追恨瑶席。涉江几度和愁摘。记雪映双腕，刺萦丝缕，分开绿盖素袂湿。放新句吹入。
寂寂。意犹昔。念净社因缘，天许相觅。飘萧羽扇摇团白。屡侧卧寻梦，倚阑无力。风标公子，欲下处、似认得。
