观杨之美画
宋代
梅尧臣
天官乘车建朱旗，赤旛前亚风卷披。
二龙缓驾苍髯垂，印箱傍挈文籍随。
双骖推轭如畏迟，行从冠服多威仪。
水官自有真龙骑，两佐并跨鲸尾螭。
步趋群吏怪眼眉，云生海面无端涯。
雷部处上相与期，人身兽爪负鼓驰。
後有同类挟且搥，次执雷镜风囊吹。
青蛇有角鱼足鬐，上下引导神所施。
地官既失不可知，此画传是阎令为。
设色鲜润笔法奇，绢理腻滑鸡子皮。
吴生龙王多裂隳，八轴展玩忘晨炊。
李成山水晓景移，黄荼花竹雀拥枝。
韩干马本模搭时，神骏都失存毫氂。
日高腹枵眼眦眵，邂逅获见何言疲。
厚谢主翁意不衰，他日饱目看无遗。
