沁园春（和答吕柳希）
宋代
冯取洽
问讯柳溪，溪上柳容，胡为带埃。叹阳春陡变，孰为披拂，赏音难遇，谁与徘徊。好在湖山，吾容不辱，寄径垂条岂偶哉。休摇荡，且深根宁极，免俗人猜。
何妨傍竹依梅。待青眼春回一笑开。尽攀丝弄叶，效颦施黛，笼鞯拂帽，藉荫传杯。未碍飞绵，一高千丈，风力微时稳下来。天难问，便陶门汉苑，一任安排。
