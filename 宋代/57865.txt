贺新郎
宋代
辛弃疾
高阁临江渚。访层城、空余旧迹。黯然怀古。画栋珠帘当日事，不见朝云暮雨。但遗意、西山南浦。天宇修眉浮新绿，映悠悠、潭影长如故。空有恨，奈何许。
王郎健笔夸翘楚。到如今、落霞孤鹜，竞传佳句。物换星移知几度，梦想珠歌翠舞。为徙倚、兰干凝伫。目断平芜苍波晚，快江风、一瞬澄襟暑。谁共饮，有诗侣。
