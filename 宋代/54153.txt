多丽（中秋）
宋代
杨无咎
晚风清，淡云卷尽轻罗。看银蟾、初离海上，万里碧汉澄波。碾云衢、玉轮缓驾，照山影、宝镜新磨。光彻庭除，寒生绮席，无聊清兴助吟哦。共宴赏、明宵天气，晴晦又知他。无眠处，衣濡湛露，目断明河。
念年来、青云失志，举头羞见嫦娥。且高歌、细敲檀板，拚痛饮、频倒金荷。断约他年，重挥大手，桂枝须斫最高柯。恁时节、清光比似，今夕更应多。功名事，到头须在，休用忙呵。
