十样花
宋代
李弥逊
陌上风光浓处。第一寒梅先吐。待得春来也，香销减，态凝伫。百花休谩妒。
陌上风光浓处。繁杏枝头春聚。艳态最娇娆，堪比并，东邻女。红梅何足数。
陌上风光浓处。日暖山樱红露。结子点朱唇，花谢后，君看取。流莺偏嘱付。
陌上风光浓处。忘却桃源归路。洞口水流迟，香风动，红无数。吹愁何处去。
陌上风光浓处。最是海棠风措。翠袖衬轻红，盈盈泪，怨春去。黄昏微带雨。
陌上风光浓处。自有花王为主。富艳压群芳，蜂蝶戏，燕莺语。东君都付与。
陌上风光浓处。红药一番经雨。把酒绕芳丛，花解语。劝春住。莫教容易去。
