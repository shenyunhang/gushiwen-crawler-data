大酺（牡丹）
宋代
赵以夫
正绿阴浓，莺声懒，庭院寒轻烟薄。天然花富贵，逞夭红殷紫，叠葩重萼。醉艳酣春，妍姿浥露，翠羽轻明如削。檀心鸦黄嫩，似离情愁绪，万丝交错。更银烛相辉，玉瓶微浸，宛然京洛。
朝来风雨恶。怕＿＿、低张青油幕。便好倩、佳人插帽，贵客传笺，趁良辰、赏心行乐。四美难并也，须拼醉、莫辞杯勺。被花恼、情无著。长笛何处，一笑江头高阁。极目水云漠漠。
