摸鱼儿
宋代
葛长庚
问苍江、旧盟鸥鹭。年来景物谁主。悠悠客鬓知何似，吹满西风尘土。浑未悟。漫自许。功名谈笑侯千户。春衫戏舞。怕三径都荒，一犁未把，猿鹤笑君误。
君且住。未必心期尽负。江山秋事如许。月明风静苹花路。＿枕试听鸣橹。还又去。道唤取。陶泓要草归来赋。相思最苦。是野水连天，渔榔四处，蓑笠占烟雨。
