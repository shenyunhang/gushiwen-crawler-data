贺新郎（题蒲涧寺）
宋代
刘克庄
风露驱炎毒。记仙翁、飘然谪堕，吹笙骑鹄。历历汉初秦季事，山下瓜犹未熟。过眼见、群雄分鹿。想得拂衣游汗漫，试回头、刘项俱蛮触。斫鲸脍，脯麟肉。
越人好事因成俗。拥遨头、如云士女，出南山北。问讯先生无恙否，齐鲁干戈满目。且游戏、扶胥黄木。不是世无瓜样枣，便有来、肯饱痴儿腹。聊举酒，笑相属。
