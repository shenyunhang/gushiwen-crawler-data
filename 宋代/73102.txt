感时
宋代
宗泽
卿士辱多垒，天王愤蒙尘。
御戎要虓将，谋国须隽臣。
百战取封侯，未必亡其身。
怀奸废忠义，胡颜以为人。
吁嗟世道衰，大戮加缙绅。
平居事奔竞，梁汴分云屯。
一旦国步艰，四迸如星繁。
辅相已择栖，守令仍逾藩。
冠盖陆西竄，舳舻水南奔。
鄙夫用慨然，策马趋修门。
勤王羞尺柄，悟主期片言。
时来倘云龙，峨冠拜临轩。
逶迤上玉除，造膝伸元元。
措世于泰宁，归来守丘樊。
