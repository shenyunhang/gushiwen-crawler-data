将行寒昭亭祠喜雨
宋代
梅尧臣
未生潭上云，空望山中雨。
湛湛陈桂樽，坎坎奏鼍鼓。
萧萧灵风来，蹲蹲祝郎舞。
莫言春作迟，但念寒滩阻。
何当发泉源，绿水浸沙渚。
不与农者期，自将舟人语。
定作榜歌行，暮投丹湖浦。
瞻祠草树失，认岭烟霞吐。
平吞东南吴，远带西北楚。
川泽见坡陁，龙蛇蹙鳞膂。
人经兴寤叹，事往成前古，
考碑何验今，涂马立空庑。
余知骨相贫，岂敢望冥许。
愿乘溪流深，滂沛随彻俎。
