得雷太简自制蒙顶茶
宋代
梅尧臣
陆羽旧茶经，一意重蒙顶。
比来唯建溪，团片敌金饼。
顾渚及阳羡，又复下越茗。
近来江国人，鹰爪夸双井。
凡今天下品，非此不览省。
蜀荈久无味，声名谩驰骋。
因雷与改造，带露摘牙颖。
自煮至揉焙，入碾只俄顷。
汤嫩乳花浮，香新舌甘永。
初分翰林公，岂数博士冷。
醉来不知惜，悔许已向醒。
重思朋友义，果决在勇猛。
倏然乃以赠，蜡囊收细梗。
吁嗟茗与鞭，二物诚不幸。
我贫事事无，得之似赘瘿。
