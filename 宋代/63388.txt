内家娇（寿王城山）
宋代
刘辰翁
结客少年场。携高李、闻笛赋游梁。看汉水淮山，高楼共卧，融尊郑驿，飞盖相望。春风里，种他红与白，笑我懒中忙。供奉后来，玄都桃改，佳人好在，庾岭梅香。
何处最难忘。会稽归鬓晚，空带吴霜。赢得黄冠野服，笑傲羲皇。看花外小车，出长生洞，橘中二老，斗智琼黄。称寿堂添十字，孙认三房。
