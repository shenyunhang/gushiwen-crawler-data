摸鱼儿（寿王城山）
宋代
刘辰翁
对尊前、簪花骑竹，老胡起起能舞。春风浩荡天涯去，惟有薰吟自语。槐正午。看万户蜂脾，帘幕双双乳。娇儿骏女。漫学得琵琶，依稀马上，总是主恩处。
凌烟像，空倚临风玉树。升沈事遽如许。刘郎惯是瑶池客，又醉碧桃三度。花下数。记三度三千，结子多红雨。年年五五。共准拟阶庭，钗符献酒，袅袅缀双虎。
