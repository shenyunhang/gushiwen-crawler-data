瑞鹤仙（众会谢右司赵鄂州劝酒二首右司）
宋代
吕胜己
人生如意少。谁得似仙翁，身名俱好。亨衢腾踏早。驾双旌五马。便居蓬岛。闽山蜀道。秉玉节、油幢屡到。号当今、有脚阳春，处处变愁成笑。
尤妙。晚陪论道。密赞调元，虎符重剖。去劳自保。奉香火、归来了。见煌煌甲第，两两龙驹，绿鬓朱颜未到。是平生、种德阴功，自天有报。
