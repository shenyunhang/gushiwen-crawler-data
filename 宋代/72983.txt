和吴冲卿元会
宋代
梅尧臣
千官车马阊阖来，昼漏始上阊阖开。
峨峨左右升龙进，昨夜雪飞云作堆。
殿前冠剑鱼鳞立，东风入仗旗脚回。
黄锺一奏宝扇掩，玳帘卷起香雾排。
鸣梢未尽霹雳响，翠辇已退黄金阶。
圣人端冕御法座，大乐旅作声和谐。
群公拚蹈丹墀下，尚书奏瑞四夷怀。
乘舆却入更衣合，通天绛袍升玉榻。
百拜称觞万岁闻，两廊赐食簪裾匝。
曲传大定舞缀疏，波旋烟敛饬宫车。
卫官解严多士退，日光停午气象舒。
吴君才笔天下杰，归来作诗传石渠。
石渠秘邃无凡愚，石渠酬唱皆严徐。
我惭短学复在後，收拾掇弃聊以书。
