十二时（秋夜）
宋代
柳永
晚晴初，淡烟笼月，风透蟾光如洗。觉翠帐、凉生秋思。渐入微寒天气。败叶敲窗，西风满院，睡不成还起。更漏咽、滴破忧心，万感并生，都在离人愁耳。
天怎知、当时一句，做得十分萦系。夜永有时，分明枕上，觑着孜孜地。烛暗时酒醒，元来又是梦里。〓睡觉来、披衣独坐，万种无憀情意。怎得伊来，重谐云雨，再整馀香被。祝告天发愿，从今永无抛弃。
