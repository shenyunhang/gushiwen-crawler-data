沁园春（庚子登凤凰台，和壁间韵）
宋代
李曾伯
漫浪江头，三听秋砧，一登故台。望烟芜莽苍，令人目断，风樯掀舞，何日眉开。把酒新亭，围棋别墅，老气当时何壮哉。江东事，百年无恙，全是时才。
纷然竞付轻埃。还水绕赏心东向淮。叹阿奴侪辈，因人碌碌，乃翁材略，余地恢恢。凤阙天高，鹭洲潮落，约取白鸥归去来。阑干外，英雄陈迹，一＿琼杯。
