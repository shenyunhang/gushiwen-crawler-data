贺新郎（夜来月色可人，兰香满室，再用前调）
宋代
赵以夫
碾破长空绿。看银蟾、一轮似水，照人清独。缥缈风摇环珮碎，疑是英茎妙曲。忽散作、天花芬馥。帝子双双来洞户，炯肌肤、冰雪颜如玉。愁易老，意难足。
楚江万顷疏汤沐。想佳人、依然携手，碧云修竹。葱茜玲珑方寸许，清过千重夏木。速就我、同倾湘＿。追忆兰亭当日事，尽凄凉、也胜卢仝屋。应不到，羡金谷。
