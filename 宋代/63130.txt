摸鱼儿（怀云崖陈乘车东甫，时游湘潭）
宋代
谭宣子
掩朱弦、住听金缕。天涯同是羁旅。多情记把香罗袖，残粉半黏荆树。还信否。便忍道、石台暗寂春无主。分明间阻。那睡鸭嘘云，翔鸳溜月，此际更休语。
人间世，谁识缄愁最苦。轻帆重解烟雨。而今翻笑周郎误。挑剔寒缸寻谱。游倦处。果因甚、亭亭瘦影如前度。无由寄与。待谢却梅花，东风为我，吹梦过淮浦。
