贺新凉（次拙逸刘直孺维扬客中贺新凉韵）
宋代
张榘
襟度天为侣。价平生、放浪江湖，浮云行住。倒挽峡流归笔底，衮衮二并四具。何尚友、沧波鸥鹭。藻黻皇猷君能事，况贤书、两度登天府。急著手，佐明主。
晴风一舸来瓜步。剪灯花、樽酒论诗，顿忘羁旅。逗晓蛮笺传金缕，一片瑰词绮语。甚独茧、抽成长绪。当代壑翁文章伯，定不教、弹铗轻辞去。留共济，孤舟渡。
