水龙吟（巽吾赋溪南海棠，花下有相忆之句读之不可为怀和韵并述江东旅行）
宋代
刘辰翁
征衫春雨纵横，何曾湿得飞花透。知君念我，溪南徙倚，谁家红袖。藉草成眠，簪花倚醉，狂歌扶手。叹故人何处，闻鹃堕泪，春去也、到家否。
说与东风情事，怕东风、似人眉皱。乱山华屋，残邻废里，不堪回首。寒食江村，牛羊丘陇，茅檐酤酒。笑周秦来往，与谁同梦，说开元旧。
