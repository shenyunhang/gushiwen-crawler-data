贺新郎（次韵江定轩咏菊）
宋代
冯取洽
句里思黄九。笑王郎、不奈寒芳，腰围如柳。得似江郎饶雅趣，时揽黄花诳口。吐妙语、与之争秀。闲绕珍丛吟不尽，尽风前、露下栾栾瘦。香自足，岂劳嗅。
一尊问我能同否。叹双溪、冷落篱边，傲霜犹有。浩唱云笺金缕调，兴发小槽珠酒。待唤醒、早春梅友。独恨爱花人易老，漫一年、好景还依旧。东望处，立良久。
