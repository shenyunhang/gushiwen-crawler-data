宝鼎见（云岩师书灯夕命赋）
宋代
陈允平
六鳌初驾，缥缈蓬阆，移来洲岛。还又是、梅飘冰泮，一夜青阳回海表。渐媚景、傍元宵时候，花底余寒料峭。更喜报、三边晏静，人乐清平宇宙。
画鼓簇队行春早。拥烟花、粉黛缭绕。开洞府、桃源路窈。戟外东风吹岸柳。正翠霭、映星桥月榭，十里红莲绽了。庆万家、珠帘半卷，绰约歌裙舞袖。
重锦绣幄围香，阖凤管鸾丝环奏。望非烟非雾，春在壶天易晓。早隐隐、半空星斗。看取收灯后。趁凤书、吹入黄扉，立马金门玉漏。
