哀国子黄助教
宋代
梅尧臣
儒者务欲博，诵说穷各秋。
衣裙未及解，含珠以见求。
闽称黄夫子，常恐学不流。
有徒如浮萍，匝匝围刳舟。
聚书将万卷，载行无马牛。
去年来京师，满箧分寄投。
半在吴楚间，半入赵卫陬。
昨日大官荐，青袍变绨裘。
今朝为异物，寸禄与命雠。
独闻邯郸公，哀之使敛收。
曷其禀赋薄，安得被王侯。
旅殡欲焉托，定将葬何州。
生为四方游，死当不择丘。
岂必归故乡，万里过山头。
