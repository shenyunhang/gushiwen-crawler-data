莺啼序（感怀）
宋代
刘辰翁
匆匆何须惊觉，唤草庐人起。算成败利钝，非臣逆睹，至死后已。又何似、采桑八百，看蚕夜织小窗里。漫二升自苦，教人吊卧龙里。
别有佳人，追桃恨李。拥凝香绣被。争知道、壮士悲歌，萧萧正度寒水。问荆卿、田横古墓，更谁载酒为君酹。过霜桥落月，老人不见遗履。
置之勿道，逝者如斯，甚矣衰久矣。君其为吾归计，为耕计。但问某所泉甘，何乡鱼美。此生不愿多才艺。功名马上兜鍪出，莫书生、误尽了人间事。昔年种柳江潭，攀枝折条，噫嘻树犹如此。
登高一笑，把菊东篱，且复聊尔耳。试回首、龙山路断，走马台荒，渭水秋风，沙河夜市。休休莫莫，毋多酌我，我狂最喜高歌去，但高歌、不是番腔底。此时对影成三，呼娥起舞，为何人喜。
