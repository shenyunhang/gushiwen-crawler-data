和虞永康美功堂诗
宋代
魏了翁
我曾寄径城南州，果杏纂纂香浮浮。
云开千仞雪山白，月照万古沧江流。
我时未得江山意，但爱高明甲西州。
十年重来是邪非，独觉真意烂不疏。
虞侯着堂发幽闷，岂但清与耳目谋。
川流衮衮来不断，云物亹亹生无休。
既从静寿识至乐，复於叹逝希前修。
游人翕翕满江头，随所适处心悠悠。
童子长佩搴江蓠，女儿缝裙学石榴。
没人扬波白鱼跃，舟子竞渡苍龙摎。
田翁野妇看儿戏，咏归山暝风作秋。
固亦有志感时节，欲起湘累问灵修。
人人得处自深浅，江山於尔无显幽。
堂上主宾亦复尔，各各会意风泠飕。
宇宙无穷本如此，我亦皓然希天游。
