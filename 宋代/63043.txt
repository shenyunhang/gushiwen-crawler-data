浪淘沙慢
宋代
陈允平
暮烟愁，鸦归古树，雁过空堞。南浦牙樯渐发。阳关歌尽半阕。便恨入回肠千万结。长亭柳、寸寸攀折。望日下长安近，莫遣鳞鸿成闲绝。
凄切。去帆浪远江阔。怅顿解连环，西窗下、对烛频哽咽。叹百岁光阴，几度离别。翠销粉竭。信乍圆易散，彩云明月。浙水吴山重重叠。流苏帐、阳台梦歇。暗尘锁、孤鸾秦镜缺。羞人问、怕说相思，正满院杨花，落尽东风雪。
