宴清都（饯明远兄县丞荣满赴调）
宋代
赵善扛
疏柳无情绪。都不管、渡头行客欲去。犹依赖得，玉光万顷，为人留住。相从岁月如骛，叹回首、离歌又赋。更举目、斜照沉沉，西风剪剪秋墅。
君行定忆南池，歌筵舞地，花晨月午。八砖步日，三雍奏乐，送君云路。别情未抵遗爱，试听取、湖山共语。便可能、无意同倾，一尊露醑。
