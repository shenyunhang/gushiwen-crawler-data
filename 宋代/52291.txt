木兰花慢（和师厚和司马文季虏中作）
宋代
朱敦儒
指荣河峻岳，锁胡尘、几经秋。叹故苑花空，春游梦冷，万斛堆愁。簪缨散、关塞阻，恨难寻杏馆觅瓜畴。凄惨年来岁往，断鸿去燕悠悠。
拘幽。化碧海西头。剑履问谁收。但易水歌传，子山赋在，青史名留。吾曹镜中看取，且狂歌载酒古扬州。休把霜髯老眼，等闲清泪空流。
