沁园春（维扬作）
宋代
刘克庄
辽鹤重来，不见繁华，只见凋残。甚都无人诵，何郎诗句，也无人报，书记平安。闾里俱非，江山略是，纵有高楼莫倚栏。沈吟处，但萤飞草际，雁起芦间。
不辞露宿风餐。怕万里归来双鬓斑。算这边赢得，黑貂裘敝，那边输了，翡翠衾寒。檄草流传，吟笺倚阁，开到琼花亦懒看。君记取，向中州差乐，塞地无欢。
