贺新郎（生日前数日杨仲博约载酒见访即席次韵）
宋代
魏了翁
风定波纹细。夜无尘、云迷地轴，月流天位。摇裔飞来江山鹤，犹作故乡嘹唳。清境里、伴人无睡。应叹余生舟似泛，浪涛中、几度身尝试。书有恨，剑无气。
从渠俗耳追繁吹。抚空明、一窗寒簟，对人如砥。梦倚银河天外立，云露惺惺满袂。看多少、人间嬉戏。要话斯心无分付，路茫茫、还有亲朋至。应为我，倒罍洗。
