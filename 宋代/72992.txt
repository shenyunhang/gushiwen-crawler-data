读范桐庐述严先生祠堂碑
宋代
梅尧臣
二蛇志不同，相得榛莽里。
一蛇化为龙，一蛇化为雉。
龙飞上高衢，雉飞入深水。
为蜃自得宜，潜游沧海涘。
变化虽各殊，有道固终始。
光武与严陵，其义亦云尔。
所遇在草昧，既贵不为起。
翻然归富春，曾不相助治。
至今存清芬，烜赫耀图史。
人传七里滩，昔日来钓此。
滩上水溅溅，滩下石齿齿。
其人不可见，其事清且美。
有客乘朱轮，徘徊想前轨。
著辞刻之碑，复使存厥祀。
欲以廉贪夫，又以立懦士。
千载名不忘，休哉古君子。
