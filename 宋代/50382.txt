吊严陵
宋代
李甲
蕙兰香泛，孤屿潮平，惊鸥散雪。迤逦点破，澄江秋色。瞑霭向敛，疏雨乍收，染出蓝峰千尺。渔舍孤烟锁寒碛。画鹢翠帆旋解，轻舣晴霞岸侧。正念往悲酸，忆乡惨切。何处引羌笛。
追惜。当时富春佳地，严光钓址空遗迹。华星沈后，扁舟泛去，萧洒闲名图籍。离觞吊终寓目，意断魂消泪滴。渐洞天晚，回首暮云千古碧。
