洞庭春色（次宇文总领韵）
宋代
京镗
命驾访嵇，泛舟思戴，此兴甚浓。料情侔杨惲，乌乌拊缶，意轻殷浩，咄咄书空。莫讶群芳淹速异，到时序推排元自同。休怅望，任春来桃李，秋后芙容。
因嗟锦城四载，漫赢得、齿豁头童。叹里门密迩，易成间阔，诗筒频寄，难续新工。我已怀归今得请，念此地迟回谁似公。经济手，看鸾台凤阁，晚节收功。
