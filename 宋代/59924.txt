醉公子（咏梅寄南湖先生）
宋代
史达祖
神仙无皋泽。琼裾珠佩，卷下尘陌。秀骨依依，误向山中，得与相识。溪岸侧。倚高情、自锁烟翠，时点空碧。念香襟沾恨，酥手翦愁，今后梦魂隔。
相思暗惊清吟客。想玉照堂前、树三百。雁翅霜轻，凤羽寒深，谁护春色。诗鬓白。总多因、水村携酒，烟墅留屐。更时带、明月同来，与花为表德。
