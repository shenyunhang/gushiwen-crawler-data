望海潮（重九和彦时兄）
宋代
王之道
宝山烟霁，金湖波渺，珠帘高卷清霜。枫叶露痕，荻花风色，人言今日重阳。芳菊袅秋香。更榴房斗紫，柑实传黄。观阁凌空，杯盘照坐独醒狂。
良辰乐事难忘。正少年游冶，人在任庄。铜钵探题，金钗当酒，一时绿鬓红妆。故国黯凄凉。漫情随水远，兴与云长。要是致君尧舜，千古继垂裳。
