沁园春（和辛帅）
宋代
赵善括
虎啸风生，龙跃云飞，时不再来。试凭高望远，长淮清浅，伤今怀古，故国氛埃。壮志求伸，匈奴未灭，早以家为何谓哉。多应是，待著鞭事了，税驾方回。
稼轩聊尔名斋。笑学请樊迟心未开。似南阳高卧，莘郊自乐，磻溪韬略，傅野盐梅。植杖亭前，集山楼下，五桂三槐次第栽。功名遂，向急流勇退，肯恁徘徊。
