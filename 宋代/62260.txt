浪淘沙慢（夷则商赋李尚书山园）
宋代
吴文英
梦仙到、吹笙路杳，度巘云滑。溪谷冰绡未裂。金铺昼锁乍掣。见竹静、梅深春海阔。有新燕、帘底低说。念汉履无声跨鲸远，年年谢桥月。
曲折。画阑尽日凭热。半蜃起玲珑楼阁畔，缥缈鸿去绝。飞絮扬东风，天外歌阕。睡红醉缬。还是催、寒食看花时节。
花下苍苔盛罗袜。银烛短、漏壶易竭。料池柳、不攀春送别。倩玉兔、别捣秋香，更醉蹋、千山冷翠飞晴雪。
