贺新郎（寿转运使赵公汝燧）
宋代
崔与之
雨过云容扫。使星明、德星高揭，福星旁照。槐屋犹暄梅正熟，最是清和景好。望金节、云间缥缈。和气如春清似水，漾恩波、沾渥天南道。晨鹊噪，有佳报。
天家黄纸除书到。便归来、升华天下，安边养洁。好是六逢初度日，碧落笙歌会早。遍西郡、欢声多少。人道菊坡新酝美，把一觞、满酌歌难老。瓜样大，安期枣。
