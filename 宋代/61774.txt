沁园春（代为亲庭寿）
宋代
李曾伯
轩冕傥来，功名杯水，行藏倚楼。把方略评梅，工夫课柳，精神伴鹤，谈笑盟鸥。草檄寻樵，移文问钓，任江上东南风未休。君知否，问如今绿野，胜似青油。
从伊万户封留。算得似团栾歌笑不。怕魏阙兴思，高车驷马，江湖难著，缓带轻裘。雪意何如，新醪熟未，乐事良辰聊献酬。从今去，更八千椿算，才一春秋。
