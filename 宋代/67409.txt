贺新郎（菊）
宋代
黄升
莫恨黄花瘦。正千林、风霜摇落，暮秋时候。晚节相看元不恶，采采东篱独秀。试揽结、幽香盈手。几劫修来方得到，与渊明、千载为知旧。同冷淡，比兰友。
柴桑心事君知否。把人间、功名富贵，付之尘垢。不肯折腰营口腹，一笑归欤五柳。怅此意、而今安有。若得风流如此老，也何妨、相对无杯酒。诗自可，了重九。
