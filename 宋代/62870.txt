沁园春（壬寅春寓东林中有感而作）
宋代
陈人杰
懒学冯君，弹铗歌鱼，如今五年。为西湖西子，费人料理，东林东老，特地留连。坐注虫鱼，行吟雌霓，竟负逍遥第一篇。过从少，但赤髭白足，时复谈禅。
倚门白水平田。看数点青山无尽天。叹春风心事，已成待兔，夕阳时节，又听啼鹃。如此凄凉，若为排遣，不是诗边即酒边。中宵梦，有逋梅吹雪，坡柳摇烟。
