贺新郎（次韵费五十九丈□□题秋山阁有感时事）
宋代
魏了翁
霞下天垂宇，倚阑干、月华都在，大明生处。扶木元高三千丈，不分闲云无数。谩转却、人间朝暮。万古兴亡心一寸，只涓涓、日夜随流注。奈与世，不同趣。
齐封冀甸今何许。百年间、欲招不住，欲推不去。闸断河流障海水，未放游鱼甫甫。叹多少、英雄尘土。挟客凭高西风外，问举头、还见南山否。花烂熳，草蕃蔗。
