次韵蔡瞻明秋园五绝句
宋代
洪适
芥毛金爪勇难干，肯作霜花对乍寒。
若说乘轩有痴鹤，司晨如此合峨冠。
翔仞当年览德辉，传芳花品未思归。
晚来雾鬓凭轩处，直恐金翘相对飞。
泽兰萱草比多言，谓汝分阴久夺鲜。
政恐淇园修竹劲，不如秦岭老松坚。
高标幽艳自宜霜，弱草繁葩莫中伤。
肯与红莲媚三夏，要同黄菊向重阳。
临风裛露早秋天，范出南金色更鲜。
若向东篱比标格，定知花市不言钱。
