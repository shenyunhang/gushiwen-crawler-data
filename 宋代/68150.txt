沁园春（寿王高安，七月二十八日）
宋代
姚勉
超逸天才，文如三松，诗如卢溪。自白莲赋就，已高声价，梅花句出，远见襟期。玉尘精神，瑶林风韵，雪里神仙小氅衣。缑山夕，已再经旬浃，戏鹤重归。
花间凫舄轻飞。便一似元规报十奇。最风流膝上，双亲未老，三槐手种，分付佳儿。人想夷吾，帝思王某，钧轴舍人知未迟。长生药，在玉盘麟脯，琼苑蟾芝。
