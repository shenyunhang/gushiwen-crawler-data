莺啼序
宋代
高似孙
屈原九歌东皇太一，春之神也。其词凄惋，含意无穷。略采其意，以度春曲。
青旂报春来了，玉鳞鳞风旎。陈瑶席、新奏琳琅，窈窕来荐嘉祉。桂酒洗琼芳，丽景晖晖，日夜催红紫。湛青阳新沐，人声澹荡花里。
光汛崇兰，坼遍桃李，把深心料理。共携手、蘅室兰房，奈何新恨如此。对佳时、芳情脉脉，眉黛蹙、羞搴琼珥。折微馨、聊寄相思，莫愁如水。
青苹再转，淑思菲菲，春又过半矣。细雨湿香尘，未晓又止。莫教一鴂无聊，群芳亹亹。伤情漠漠，泪痕轻洗。曲琼桂帐流苏暖，望美人、又是论千里。佳期杳缈，香风不肯为媒，可堪玩此芳芷。春今渐歇，不忍零花，犹恋馀绮。度美曲、造新声，乐莫乐此新知。思美人兮，有花同倚。年华做了，功成如委。天时相代何日已。怅春功、非与他时比。殷勤举酒酬春，春若能留，□还亦喜。
