贺新郎（饯广东吴宪燧时持节宪江西）
宋代
李公昴
元日除书湿。到而今、西风老矣，贺轺初入。自是龙颜深注想，孤凤翔而后集。久父老、攀留原隰。庾岭经行梅亦喜、小奚奴、背底惟诗笈。冰雪操，又谁及。
昨来容易风云翕。便三台两地，也只等闲如拾。天马不鸣凡马喑，百步何如五十。况汹汹、波涛方急。此去一言回天力，著高高、百尺竿头立。浇磊块，快鲸吸。
