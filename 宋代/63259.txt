桂枝香（寄扬州马观复。时新旧侯交恶，甚思去年中秋泛月，感恨难言）
宋代
刘辰翁
吹箫人去。但桂影徘徊，荒杯承露。东望芙蓉缥缈，寒光如注。去年夜半横江梦，倚危樯、参差会赋。茫茫角动，回舟尽兴，未惊鸥鹭。
情知道、明年何处。漫待客黄楼，尘波前度。二十四桥，颇有杜书记否。二三子者今如此，看使君、角巾东路。人间俯仰，悲欢何限，团圆如故。
