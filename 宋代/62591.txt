大酺（寿江东运使陆云西集撰）
宋代
陈著
把雪冰心，钧韶手，飞上青云时早。红尘难染著，十年前曾坐，凤池鳌岛。晕锦锵环，重金压带，相去能争多少。从容何心问，到如今都领，绣春花草。算耐处光阴，淡中滋味，世人那晓。
笺天新有稿。要归去、盘礴山阴道。便整顿、随琴霜鹤，带石秋兰，约松乔、倚风清啸。争奈俞音杳。明月棹、又还停了。但珍重、经纶料。时来须做，休管急流人笑。功名尽迟尽好。
