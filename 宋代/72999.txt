永叔寄诗八首并祭子渐文一首因采八诗之意警
宋代
梅尧臣
昔闻退之与东野，相与结交贱微时。
孟不改贫韩渐贵，二人情契都不移。
韩无骄矜孟无腼，直以道义为己知。
我今与子亦似此，子亦不愧前人为。
北都健儿昨日至，扣门乃得所遗诗。
上言病中初有寄，下言我咏蟠桃枝。
盛衰开落感残杏，暮春无事羡游丝。
班班鸠鸣忽怀念，一扫十幅无闲辞。
洛川花图多品目，斗新争巧始可疑。
读书又忆石夫子，似蚕作茧诚有之。
镇阳归梦北潭北，吟此八章谁谓痴。
最後有文吊尹子，寿夭唑问信所悲。
共书大轴许传玩，一日百展曾忘疲。
报君亦欲齎满轴，恐费纸墨令人嗤。
