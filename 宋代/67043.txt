沁园春（咏刘篁栗碧莲，时内子将诞）
宋代
刘清夫
浅碧芙蓉，素艳亭亭，前身阿娇。记湘滨露冷，酥容倍洁，华清水滑，酒晕全消。瑶剪丰肥，云翻碎萼，白羽鲜明时自摇。风流处，是古香幽韵，时度鲜飙。
琼枝璧月清标。对千朵婵娟倾翠瓢。况水晶台榭，低迷净缘，冰霜词调，隐约轻桡。细认金房，钟奇孕秀，已觉青衿横素腰。西风晚，看花开十丈，玉井非遥。
