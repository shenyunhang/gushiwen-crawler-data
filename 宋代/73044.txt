和永叔六篇其三看花呈子华内翰
宋代
梅尧臣
时不选数老独嗟，鬓毛未变目未花。
爱公深殿见桃李，长才高咏无能加。
红英灼灼弄日色，穠艳皎皎生铅华。
长廊重幕风不动，映柳黄莺吟未涯。
燕衔新泥补巢缺，蜗压峻陛临角斜。
是时唯闻鸟雀闹，尽日不听车轮哗。
虽传此景无分到，但讶习惯犹豪夸。
他年造物傥有意，不使龊龊居贫家。
