摸鱼儿（两岩有石状怪甚，取离骚九歌名曰山鬼，因赋摸鱼儿，改名山鬼谣）
宋代
辛弃疾
问何年，此山来此，西风落日无语。看君似是羲皇上，直作太初名汝。溪上路。算只有、红尘不到今犹古。一杯谁举。笑我醉呼君，崔嵬未起，山鸟覆杯去。
须记取。昨夜龙湫风雨。门前石浪掀舞。四更山鬼吹灯啸，惊倒世间儿女。依约处。还问我、清游杖履公良苦。神交心许。待万里携君，鞭笞鸾凤，诵我远游赋。
