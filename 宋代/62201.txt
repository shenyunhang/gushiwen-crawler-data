夜飞鹊·蔡司户席上南花
宋代
吴文英
金规印遥汉，庭浪无纹。清雪冷沁花薰。天街曾醉美人畔，凉枝移插乌巾。西风骤惊散，念梭悬愁结，蒂翦离痕。中郎旧恨，寄横竹、吹裂哀云。 
空剩露华烟彩，人影断幽坊，深闭千门。浑似飞仙入梦，袜罗微步，流水青苹。轻冰润□，怅今朝、不共清尊。怕云槎来晚，流红信杳，萦断秋魂。
