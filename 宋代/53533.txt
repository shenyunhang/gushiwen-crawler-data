风流子（政和间过延平，双溪阁落成，席上赋）
宋代
张元干
飞观插雕梁。凭虚起、缥缈五云乡。对山滴翠岚，两眉浓黛，水分双派，满眼波光。曲栏干外，汀烟轻冉冉，莎草细茫茫。无数钓舟，最宜烟雨，有如图画，浑似潇湘。
使君行乐处，秦筝弄哀怨，云鬓分行。心醉一缸春色，满座疑香。有天涯倦客，尊前回首，听彻伊川，恼损柔肠。不似碧潭双剑，犹解相将。
