白苎
宋代
蒋捷
正春晴，又春冷，云低欲落。琼苞未剖，早是东风作恶。旋安排、一双银蒜镇罗幕。幽壑。水生漪，皱嫩绿、潜鳞初跃。愔愔门巷，桃树红才约略。知甚时，霁华烘破青青萼。
忆昨。□□□□，引蝶花边，近来重见，身学垂杨瘦削。问小翠眉山，为谁攒却。斜阳院宇，任蛛丝罥遍，玉筝弦索。户外惟闻，放翦刀声，深在妆阁。料想裁缝，白苎春衫薄。
