归朝欢（丁卯岁寄题眉山李参政石林）
宋代
辛弃疾
见说岷峨千古雪。都作岷峨山上石。君家右史老泉公，千金费尽勤收拾。一堂真石室。空庭更与添突兀。记当时，长编笔砚，日日云烟湿。
野老时逢山鬼泣。谁夜持山去难觅。有人依样入明光，玉阶之下岩岩立。琅玕无数碧。风流不数平原物。欲重吟，青葱玉树，须倩子云笔。
