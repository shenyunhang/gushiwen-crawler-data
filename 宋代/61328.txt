沁园春（次方时父）
宋代
赵以夫
自笑生来，骨相无奇，壬三甲三。觉紫宸班里，都忘故步，维摩室内，添个新参。壮也不如，老之将至，今日将军战岂堪。江湖客，况诗肥贾岛，笔瘦王昙。
纷纷纡紫拖蓝。送水北山人又水南。喜支离得佚，散材可寿，一丘自足，万象中涵。脍炙功名，膏肓富贵，举世黄粱梦正酣。知谁健，且茹芝商岭，饮菊胡潭。
