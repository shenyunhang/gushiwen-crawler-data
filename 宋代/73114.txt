题独乐园
宋代
宗泽
范公之乐后天下，维师温公乃独乐。
二老致意出处间，殊涂同归两不恶。
鄙夫杖藜访公隐，步无石砌登无阁。
堂卑不受有美夺，地僻宁遭景华拓。
始知前辈稽古力，晏子萧何非妄作。
细读隶碑增慷慨，端正似之甘再拜。
种药作畦医国手，浇花成林膏泽大。
见山台上飞嵩高，高山仰止如公在。
