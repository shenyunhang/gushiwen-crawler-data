渭南道中逢二蜀兵出印本手诏司马温公范文
宋代
宗泽
我君肇当阳，憸佞毕退听。
示民以好恶，观此第一政。
薛惟司马范，二老文且正。
堂堂外王父，九牧称无尽。
宸章粲褒贲，倬彼云汉盛。
昭回天下来，光生万象俊。
小臣行抱忧，中路得此庆。
慨然夷望归，欣闻比干赠。
伤心外王父，三黜坐谏争。
未为召公保，亟上丞相印。
群邪肆欺诬，不死仗元圣。
阉童裂茅土，儇子执魁柄。
十载卧江湖，赍志目不瞑。
谁言堕黄壤，庙象饰绣衮。
石槨安用营，金滕渠不信。
因知日月星，虽晦终不泯。
一旦遇雷风，浮云岂能病。
