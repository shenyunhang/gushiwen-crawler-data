贺新郎（寄赵南仲端明）
宋代
吴潜
烟树瓜洲岸。望旌旗、猎猎摇空，故人天远。不似沙鸥飞得渡，直到雕鞍侧畔。但徙倚、危阑目断。自古钟情须我辈，况人间、万事思量遍。涛似雪，风如箭。
扬州十里朱帘卷。想桃根桃叶，依稀旧家庭院。谁把青红吹到眼，知有醉翁局段。便回首、舟移帆转。渺渺江波愁未了，正淮山、日幕云撩乱。阁酒盏，倚歌扇。
