金缕曲
宋代
刘辰翁
绝北寒声动。渺黄昏、叶满长安，云迷章贡。最苦周公千年后，正与莽新同梦。五十国、纷纷入中。摇飏都人歌郿坞，问何如、昨日崧高颂。胪九锡，竟谁风。
当初共道擎天重。奈天教、垓下风寒，滹沱兵冻。寂寞放翁南园记，带得园柑进奉。怅回首、何人修凤。寄语权门趋炎者，这朝廷、不是邦昌宋。真与赝，可能共。
