水龙吟（癸丑生日，时再得明道祠）
宋代
刘克庄
依然这后村翁，阿谁改换新曹号。虚名砂砾，旁观冷笑，何曾明道。吟歇后诗，说无生话，热瞒村獠。被儿童盘问，先生因甚，身顽健、年多少。
不茹园公芝草。不曾餐、安期瓜枣。要知甲子，陈抟差大，邵雍差小。肯学痴人，据鞍求用，染髭藏老。待眉毛覆面，看千桃谢，阅三松倒。
