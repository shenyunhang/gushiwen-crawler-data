摸鱼儿（尘梅）
宋代
颜奎
对琴台、不堪尘涴，春风微露纤指。峥嵘鹤膝翘空势，取次著花安蕊。偏有意。把竹外一枝，飞洒轻烟里。月良如洗。又底事丹青，何须水墨，虚白阚清泚。
华堂暮，珍重休弹尘尾。静中留此佳致。桥西几度香浮处，回首都随流水。闲徒倚。叹汨没黄埃，变幻皆如此。蜚廉莫起。待别有神人，风斤一运，和影上窗纸。
