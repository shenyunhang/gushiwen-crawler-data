沁园春（寿同年陈探花）
宋代
姚勉
忆昔东坡，秀夺眉山，生丙子年。盖内离子坎，四方中气，宜当此岁，间出英贤。河岳重灵，星辰再孕，来自赤城中洞天。新秋霁，萃一襟爽气，风露澄鲜。玉阶同听胪传。伴宝骊如龙丝袅鞭。正椿庭未老，同跻荣路，萼楼争耀，相照魁躔。即似坡公，金莲夜对，身作玉堂云雾仙。怜同岁，但乞如梦得，分买山钱。
