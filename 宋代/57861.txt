贺新郎（题传岩叟悠然阁）
宋代
辛弃疾
路入门前柳。到君家、悠然细说，渊明重九。岁晚凄其无诸葛，惟有黄花入手。更风雨、东篱依旧。斗顿南山高如许，是先生、拄杖归来后。山不记，何年有。
是中不减康庐秀。倩西风、为君唤起，翁能来否。鸟倦飞还平林去，云肯无心出岫。剩准备、新诗几首。欲辨忘言当年意，慨遥遥、我去羲农久。天下事，可无酒。
