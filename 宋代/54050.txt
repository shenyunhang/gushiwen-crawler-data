贺新郎（送郑宗承）
宋代
王之道
又是春残去。倚东风、寒云淡日，堕红飘絮。燕社鸿秋人不问，尽管吴笙越鼓。但短发、星星无数。万事惟消彭泽醉，也何妨、袖卷长沙舞。身与世，只如许。
阑干拍手闲情绪。便明朝、苍烟白鹭，北山南浦。笑指午桥桥畔路，帘幕深深院宇。尚趁得、柳烟花雾。我亦故山猿鹤怨，问何时、归棹双溪渚。歌一曲，恨千缕。
