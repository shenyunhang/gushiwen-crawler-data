摸鱼儿（柳絮）
宋代
仇远
恼晴空、日长无力，风吹不尽愁绪。马头零乱流光转，粟粟巧粘红树。闲意度。似特地、随他燕子穿帘去。徘徊不语。谩仿佛眉尖，留连眼底，芳草正如雾。
冥濛处。独凭阑干凝伫。翠蛾今在何许。隔花箫鼓春城暮。肠断小窗微雨。休更舞。明日看、池萍始信低飞误。长桥短浦。怅不似危红，苍苔点遍，犹涩马蹄驻。
