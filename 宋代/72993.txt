观拽龙舟怀裴宋韩李
宋代
梅尧臣
截春流，筑沙坻。
拽龙舟，过天池。
尾矫矫，角岐岐。
千夫推，万鳞随。
惊鸿鹄，沉鱼龟。
春三月，轻服时。
薄水殿，习水嬉。
马特特，来者谁。
魏公子，人不窥。
车辚辚，集其涯。
邯郸倡，士交驰。
银缾索酒倾玻璃，用钱如水赠舞儿。
却入上苑看斗鸡，击球弹金无不为。
适闻天子降玉辇，当门虎脚看大旗。
春风吹花入行幄，红锦百尺争蛟螭。
云盖回，彩缆维，明年结客观未迟。
