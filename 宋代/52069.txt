雨中花慢（寒食前一日小雨，牡丹已将开，与客置酒坐中戏作）
宋代
叶梦得
痛饮狂歌，百计强留，风光无奈春归。春去也，应知相赏，未忍相违。卷地风惊，争催春暮雨，顿回寒威。对黄昏萧瑟，冰肤洗尽，犹覆霞衣。
多情断了，为花狂恼，故飘万点霏微。低粉面、妆台酒散，泪颗频挥。可是盈盈有意，只应真惜分飞。拚令吹尽，明朝酒醒，忍对红稀。
