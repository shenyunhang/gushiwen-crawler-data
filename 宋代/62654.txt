沁园春（次韵刘改之）
宋代
陈著
人生功名，在醉梦中，早须掉头。自南宫一券，尘泥偶脱，前程双毂，日月如流。蕙帐真盟，菜羹余味，江上归舟谁得留。谁知道，有邵平瓜圃，何日封侯。
天天又不人由。奈危世山林也有忧。况青冈不助，晋家风鹤，黑云直卷，吴分星牛。分寸残生，万千魔障，他事如今都罢休。关心处，是离离禾黍，故国宗周。
