贺新郎（三和）
宋代
刘克庄
谪下神清洞。更遭他、揶揄黠鬼，路旁遮送。薄命书生鸡肋尔，却笑尊拳忒重。破故纸、谁教＿弄。一枕茅檐春睡美，便周公、大圣何须梦。门前客，任题凤。
卜邻羊仲并求仲。愿春来、西畴雨足，土膏犁动。白发巡官占岁稔，不问京房翼奉。槔与瓮、从今无用。醉与老农同击壤，莫随人、投献嘉禾颂。在陋巷，胜华栋。
