贺新郎（游西湖）
宋代
葛长庚
倚剑西湖道。望弥漫、苍葭绿苇，翠芜青草。华表凄凉市朝古，极目暗伤怀抱。秋色与、芰荷俱老。桂棹兰舟聊遣兴，仗金风、吹使芙蓉破。柳阴里，堪少坐。
衷肠底事君知那。要繁弦急管，又且沈酣则个。烟水冥茫黄叶断，嘹唳数声雁过。醉归去、山寒云暮。整日消闲镇来往，问城南、老树知渠么。黄鹤＿，青纱帽。
