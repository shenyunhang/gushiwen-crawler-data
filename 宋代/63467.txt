摸鱼儿（甲午送春）
宋代
刘辰翁
又非他、今年晴少，海棠也恁空过。清赢欲与花同梦，不似蝶深深卧。春怜我。我又自、怜伊不见侬赓和。已无可奈。但愁满清漳，君归何处，无泪与君堕。
春去也，尚欲留春可可。问公一醉能颇。钟情剩有词千首，待写大招招些。休阿那。阿那看、荒荒得似江南麽。老夫婆娑。问篱下闲花，残红有在，容我更簪朵。
