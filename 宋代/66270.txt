贺新郎（夏）
宋代
赵善扛
昼永重帘卷。乍池塘、一番过雨，芰荷初展。竹引新梢半含粉，绿阴扶疏满院。过花絮、蝶稀蜂懒。窗户沉沉人不到，伴清幽、时有流莺啭。凝思久，意何限。
玉钗坠枕风鬟颤。湛虚堂、壶冰莹彻，簟波零乱。自是仙姿清无暑，月影空垂素扇。破午睡、香销馀篆。一枕湖山千里梦，正白蘋烟棹归来晚。云弄碧，楚天远。
