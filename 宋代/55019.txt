选冠子
宋代
洪适
雨脚报晴，云容呈瑞，夜雪萦盈连昼。千岩曳缟，万瓦堆琼，稍稍冷侵怀袖。鹤氅神仙，兔园宾客，高会坐移清漏。想灞陵桥畔，苦吟缓辔，耸肩寒瘦。
向此际、色映棠阴，香传梅影，寒力更欺尊酒。左符词伯，蛮笺巧思，不道起风飞柳。舞态弓弯，一声低唱，蛾笑绿分烟岫。任杯行潋滟，为公沈醉，莫教停手。
