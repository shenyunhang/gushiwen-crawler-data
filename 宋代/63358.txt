满江红（古岩以马，观复遣舟，约余与中斋和后村海棠韵，后寄述怀）
宋代
刘辰翁
何许相求，且不是、南温北石。也欲学、绝交高论，自陈余癖。万里鱼书长记忆，十年波浪伤离拆。算此舟、不是剡溪舟，空回得。
非出处，何须惜。非瑕类，何须摘。看雪销鸿去，有何留迹。安石岂无同乐意，玄真不是朝廷觅。但眼前、真率暂相违，歌声寂。
