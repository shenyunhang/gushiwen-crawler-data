念奴娇（七月望夕观月，昔方孚若每以是夕泛湖觞客，云修坡公故事）
宋代
刘克庄
天风浩动，扫残暑、推上一轮圆魄。爱举眉山公旧话，与客泛舟赤壁。一自奎星，去朝帝所，叹洞箫声息。空余二赋，至今凄动金石。
长记诗境平生，诗豪酒圣，亦自仙中谪。畴昔停桡追欢处，忍听邻人吹笛。董相林荒，贺公湖在，俯仰成陈迹。两翁已矣，年年孤负今夕。
