贺新凉（送游景仁赴夔漕）
宋代
吴泳
额扣龙墀苦。对南宫、春风侍女，掉头不顾。烽火连营家万里，漠漠黄沙吹雾。莽关塞、白狼玄兔。如此江山俱破碎，似输棋、局满枰无路。弹血泪，迸如雨。
轻帆且问夔州戍。俯江流、桑田屡改，阵图犹故。抱此孤忠长耿耿，痛恨年华不与。但月落、荒洲绝屿。君与鹤山皆人杰，倘功名、到手还须做。平滟滪，洗石鼓。
