摸鱼儿（寿傅枢阁中李夫人）
宋代
葛长庚
跨飞鸾、醉吹瑶笛，蓬莱知在何处。薰风飘散荷花露。梦觉已非帝所，忘归路。谁知道、人间别有神仙侣。身游枢府。奈诏入玉楼，猛骑箕尾，四海忆霖雨。
问王母。天上桃红几度。蕊宫今是谁主。明年甲子从头数，春入鬟云鬓雾。如今去。是处里、福田都著黄金布。庭前玉树。看子早生孙，孙还生子，岁岁彩衣舞。
