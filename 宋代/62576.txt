阳关三叠（庚戌送何师可之维扬）
宋代
柴望
西风吹鬓，残发早星星。叹故国斜阳，断桥流水，荣悴本无凭。但朝朝、才雨又晴。人生飘聚等浮萍。谁知桃叶，千古是离情。
正无奈、黯黯离情。渡头烟暝，愁杀渡江人。伤情处，送君且待江头月，人共月、千里难并。笳鼓发，戍云平。
此夜思君，肠断不禁。仅思君送君。立尽江头月，奈此去、君出阳关，纵有明月，无酒酌故人。奈此去、君出阳关，明朝无故人。
