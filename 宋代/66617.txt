沁园春
宋代
戴复古
请赋林堂，林堂未成，吾何赋哉。想胸中丘壑，山中风月，亭台几所，花木千栽。应接光阴，品题胜概，须待堂成我再来。听分付，是经行去处，莫放苍苔。
吾曹不堕尘埃。要胸次长随笑口开。任江湖浪迹，鸥盟雁序，功名到手，凤阁鸾台。它日相寻，有窬此约，酌水浮君三百杯。闻斯语，有冠山突兀，袍岭崔嵬。
