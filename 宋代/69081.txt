观棋长吟
宋代
邵雍
院静春深昼掩扉，竹间闲看客争棋。
搜罗神鬼聚胸臆，措臻山河入范围。
局合龙蛇成阵斗，劫残鸿雁破行飞；
杀多项羽坑秦卒，败剧符坚畏晋师。
座上戈铤尝击搏，面前冰炭旋更移；
死生共抵两家事，胜负都由一着时。
当路断无相假借，对人须且强推辞；
腹心受害诚堪惧，唇齿生忧尚可医；
善用中伤为得策，阴行狡狯谓知机。
请观今日长安道，易地何尝不有之？
