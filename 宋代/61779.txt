沁园春（再和）
宋代
李曾伯
绮阁香销，玉砌梦残，凄凉旧台。对御沟红叶，一番木落，宫墙黄菊，几度花开。水溯岷源，山联吴会，目送征鸿安往哉。都休问，六朝人物，谁拙谁才。
平生衮衮烟埃。记匹马当年荆蜀淮。叹凋零殆尽，词源已竭，消磨未去，酒量犹恢。八跪蟹肥，四腮鲈美，客有可人招不来。油幢暇，凭栏一笑，相与传杯。
