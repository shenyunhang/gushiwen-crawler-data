逢雷太简殿丞
宋代
梅尧臣
长安初见君，君颔微有须。
後於河内逢，秀峻美髯胡。
又会在桐乡，谈时多孟卢。
宁书得天然，钟王不能奴。
荏苒三十载，邂逅遇京都。
朝接北扉饭，暮应西垣呼。
坐中如梦寐，相语故人无。
昔由处士召，胸怀开庙谟。
今看髭已白，议论耻非夫。
拜章陈时事，皆与相意符。
其识固不浅，其用当亦殊。
人多惜老大，我复叹羁孤。
终朝重相笑，为君倾酒壶。
