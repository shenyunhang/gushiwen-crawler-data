题郑防画夹五首
宋代
黄庭坚
惠崇烟雨归雁，坐我潇湘洞庭。
欲唤扁舟归去，故人言是丹青。
能作山川远势，白头惟有郭熙。
却写李成骤雨，惜无六幅鹅溪。
徐生脱水双鱼，吹沫相看晚图。
老矣个中得计，作书远寄江湖。
折苇枯荷共晚，红榴苦竹同时。
睡鸭不知飘雪，寒雀四顾风枝。
子母猿号槲叶，山南山北危机。
世故谁能樗里，彀中皆是由基。
