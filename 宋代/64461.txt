沁园春（次白兰谷韵）
宋代
陈深
浪迹烟霞，有酒千钟，有书五车。任从来萧散，闲心似水，何堪妩媚，笑面如花。濯发沧浪，放歌江海，肯被红尘半点遮。谁知道，抱无名钜璞，重价难赊。
嘻嗟。大泽龙蛇。且蟠屈、深潜得计些。看淋漓醉墨，神情自足，摩挲雄剑，肝胆无邪。渭水烟蓑，营丘绣衮，出处何尝有异耶。今何在，但素蟾东出，红日西斜。
