濄口得双鳜鱼怀永叔
宋代
梅尧臣
春风午桥上，始迎欧阳公。
我仆跪双鳜，言得石濑中。
持归奉慈媪，欣咏殊未工。
是时四三友，推尚以为雄。
于兹十九载，存没复西东。
我今淮上去，沙屿逢钓翁。
因之获二尾，其色与昔同。
钱将青丝绳，羹芼春畦菘。
公乎广陵来，值我号苍穹。
何为号苍穹，失怙哀无穷。
烹煎不暇饷，泣血语孤衷。
生平四海内，有始鲜能终。
唯公一荣悴，不媿古人风。
