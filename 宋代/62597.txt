沁园春（寿六二叔父德光）
宋代
陈著
月旦评中，有如公者，更谁与俦。看纷纷仁意，春风和气，堂堂义事，砥柱中流。己重物轻，身穷道泰，却占人间第一筹。回头笑，彼纷纷名利，过影浮沤。
夷犹。庭户清幽。算此境神仙别一洲。但烧香挂画，呼童扫地，对山揖水，共客登楼。付与儿孙，只将方寸，此外无求百不忧。宜多寿，自今开八帙，到八千秋。
