次韵奉和永叔谢王尚书惠牡丹
宋代
梅尧臣
大梁有公子，洛阳有游侠。
昔时意气相凭陵，不问兴亡事栽插。
栽红插绿斗青春，春风与开春雨飒。
两都富贵不相殊，走马寻芳何合杂。
只闻年少竞争先，摘叶嗅花身更捷。
安知遗爱旧留守，驰献百葩光浥浥。
尚书最重欧阳公，盈盘分去蜂偷猎。
但能为乐饮醇酒，何必署名黄纸牒。
翰林职清文字稀，灴比外官烦应接。
曩公为花曾作谱，端相用意随蝴蝶。
拟王拟妃姚与魏，岁岁年年千万叶。
独将颜色定高低，绿珠虽美犹为妾。
从来鉴裁主端正，不藉娉婷削肩胛。
旧品既著新品增，偏恶忌芽须打拉。
尝忆同朋有七人，每失一人泪缘睫。
唯我与公今且存，无复名园共携榼。
公因尚书戴红紫，白发欺公生匼匝。
磨墨挥亮兴不衰，作诗坐使刘曹怯。
副本能传幸一观，口诵舌摇徒嗫嗫。
