倾杯（青澜堂席上有感·般涉调）
宋代
张先
飞云过尽，明河浅、天无畔。草色栖萤，霜华清暑，轻飔弄袂，澄澜拍岸。宴玉尘谈宾，倚琼枝、秀挹雕觞满。午夜中秋，十分圆月，香槽拨凤，朱弦轧雁。
正是欲醒还醉，临空怅远。壶更叠换。对东西、数里回塘，恨零落芙蓉、春不管。笼灯待散。谁知道、座有离人，目断双歌伴。烟江艇子归来晚。
