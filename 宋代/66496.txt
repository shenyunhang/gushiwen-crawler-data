沁园春（刘总干会饮同寮，出示新词，席上用韵）
宋代
李廷忠
幕府增辉，前度刘郎，又还到来。看芙蓉池畔，神凝秋水，绮罗丛里，欢动春雷。彩笔新题，金钗半醉，当日英雄安在哉。开筵处，是真仙福地，不着纤埃。
堪怜倦客情怀。听吹竹弹丝金奏谐。有黄花插鬓，何妨欹帽，绿橙醒酒，莫惜空罍。坐上疏狂，帘间姝丽，应想横波一笑回。停杯久，待娇歌缓劝，归骑休催。
