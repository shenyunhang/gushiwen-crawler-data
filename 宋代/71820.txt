七夕歌
宋代
张耒
人间一叶梧桐飘，蓐收行秋回斗杓。
神宫召集役灵鹊，直渡天河云作桥。
桥东美人天帝子，机杼年年劳玉指。
织成云雾紫绡衣，辛苦无欢容不理。
帝怜独居无与娱，河西嫁得牵牛夫。
自从嫁后废织纴，绿鬓云鬟朝暮梳。
贪欢不归天帝怒，谪归却踏来时路。
但令一岁一相逢，七月七日河边渡。
别多会少知奈何，却忆从前恩爱多。
匆匆离恨说不尽，烛龙已驾随羲和。
河边灵官晓催发，令严不管轻离别。
空将泪作雨滂沱，泪痕有尽愁无歇。
寄言织女若休叹，天地无情会相见。
犹胜嫦娥不嫁人，夜夜孤眠广寒殿。
