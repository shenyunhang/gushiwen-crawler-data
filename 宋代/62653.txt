沁园春
宋代
陈著
旗盖运迁，衣冠事乖，岂非命来。自黄粱枕觉，分明看破，翠蓬舟近，及早抽回。谁料山深，也同鼎沸，步步危机忙里催。愁无奈，过青山万叠，碧水千隈。
此愁何计能推。算何日天教眉锁开。记六桥花舫，晴边访柳，孤山草酌，雪后评梅。回首西湖，伤心前事，覆水如何收上杯。东风好，问如今吹入，谁处楼台。
