赋石昌言家五题其三白鹘屏
宋代
梅尧臣
双睛射空眼角耸，筋爪入节韝绦垂。
翅排霜刀毛缀甲，雪色愁突秋云披。
当时始得不知价，朝发海东夕九嶷。
世为奇俊玩不足，夺质移神归画师。
而今推尚深堂上，燕雀屏绝宁来窥。
画师黄荃出西蜀，成都范君能具知。
范云荃笔不取次，自养鹰鸇观所宜。
毰毛植立各有态，剜奇剔怪乃肯为。
寻常饲鹰多捕鼠，捕鼠往往驱其儿。
其儿长大好飞走，其孙卖鼠迭又衰。
范君语此亦有味，欲戒近习无他移。
