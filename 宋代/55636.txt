六州歌头（渊明祠）
宋代
袁去华
柴桑高隐，邱壑岁寒姿。北窗下，羲黄上，古人期。俗人疑。束带真难事，赋归去，吾庐好，斜川路，携筇杖，看云飞。六翮冥冥高举，青霄外、矰缴何施。且流行坎止，人世任相违。采菊东篱。
正悠然、见南山处，无穷景，与心会，有谁知。琴中趣，杯中物，醉中诗。可忘机。一笑骑鲸去，向千载，赏音稀。嗟倦翼，瞻遗像，是吾师。门外空余衰柳，摇疏翠、斜日辉辉。遣行人到此，感叹不胜悲。物是人非。
