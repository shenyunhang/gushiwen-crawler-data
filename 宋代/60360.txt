喜迁莺（即席次韵南叔兄同亲友饯王万里万回宣幕）
宋代
魏了翁
鬓霜盈握。叹刍牧荒墟，稻粱衰索。落日牛羊，晚云鸿雁，傍地飞空无托。牧人困和雨睡，田父醉连云酌。醉梦未醒，虎嗥川谷，麕惊林薄。
离别。谁不恶。心事同时，都不论离合。眼底时几，鼻端人物。谁辨北征东略。最怜世途局趣，只道书生疏阔。无可赠君，松阴庭院，菊华篱落。
