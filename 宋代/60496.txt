沁园春（戊辰岁寿攻愧舅）
宋代
卢祖皋
台色齐辉，一点长庚，夜来更明。渐日添宫线，功催补衮，春回梅萼，香趁调羹。鹤禁班高，槐庭恩重，八帙骎骎人共荣。谁知道，纵身居公辅，心似书生。
东楼见说初成。有帘卷江山万里横。想高情长羡，碧云出处，清时未计，绿野经营。东阁郎君，南宫进士，管领孙枝扶寿觥。齐眉醉，笑尊前乐事，真个全并。
