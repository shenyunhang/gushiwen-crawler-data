贺新郎（为真主堂寿）
宋代
戴复古
说与黄花道。九秋深、三光五岳，气钟英表。金马玉堂真学士，蕴藉诗书奥妙。一一是、轻纶才调。斟酌古今来活国，算忠言、谠论知多少。又入奏，金门晓。
朝回问寝披萱草。对高堂长说，一片君恩难报。更待痴儿千载遇，膝下十分荣耀。趁绿鬓、朱颜不老。整顿乾坤济时了，奉板舆、拜国夫人号。可谓忠，可谓孝。
