登谢屐亭赠谢行之
宋代
叶绍翁
君家灵运有山癖，平生费却几两屐。
从人唤渠作山贼，内史风流定谁识。
西窗小憩足力疲，梦赋池塘春草诗。
只今屐朽诗不朽，五字句法谁人追。
天台览遍兴未已，天竺山前听流水。
秦人称帝鲁连耻，宁向苍苔留屐齿。
乙庵是渠几世孙，登山认得屐齿痕。
摩挲苔石坐良久，便欲老此岩之根。
吾侬劝渠且归去，请君更学遥遥祖。
遥遥之祖定阿谁，曾出东山作霖雨。
乙庵未省却问侬，莫是当年折屐翁？
