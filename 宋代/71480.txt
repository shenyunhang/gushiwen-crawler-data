次韵舒尧文祈雪雾猪泉
宋代
苏轼
长笑蛇医一寸腹，衔冰吐雹何时足。
苍鹅无罪亦可怜，斩颈横盘不敢哭。
岂知泉下有猪龙，卧枕雷车踏阴轴。
前年太守为旱请，雨点随人如撒菽。
太守归国龙归泉，至今人咏淇园绿。
我今又复罹此旱，凛凛疲民在沟渎。
却寻旧迹叩神泉，坐客仍携王子渊。
看草中和乐职颂，新声妙悟慰华颠。
晓来泉上东风急，须上冰珠老蛟泣。
怪词欲逼龙飞起，险韵不量吾所及。
行看积雪厚埋牛，谁与春工掀百蛰。
此时还复借君诗，余力汰辀仍贯笠。
挥毫落纸勿言疲，惊龙再起震失匙。
