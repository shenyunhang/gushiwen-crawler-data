齐天乐（次韵赵芳谷曲，有香玉之怨）
宋代
曾允元
碧梧枝上占秋信，微闻雨声还惬。虹影分晴，云光透晚，残日依依团箑。阑干一霎。又长笛归舟，乱鸦荒堞。两鬓西风，有人心事到红叶。
娇莲相对欲语，奈莲茎有刺，愁不成折。天上欢期，人间巧意，今夜明河如雪。新宽带结。想宝篆频温，翠奁低揭。雾湿云鬟，浅妆深拜月。
