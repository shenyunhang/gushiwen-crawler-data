贺新郎（丁巳初度自赋）
宋代
李曾伯
老作星沙守。问今年、平头六十，翁还知否。暑葛霜砧都历遍，还著回旋舞袖。奚所用、皤然一叟。欲觅金丹驻颜色，纵铁鞋、踏破终无有。空自诧，不龟手。
西风又近中秋候。记相将、桂华开未，月儿圆又。弧矢四方男子事，争奈灰心也久。何以报、国恩深厚。了却官痴归去好，有竹窗、蓬户生涯旧。姑一笑，付杯酒。
