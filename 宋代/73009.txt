四月二十八日记与王正仲及舍弟饮
宋代
梅尧臣
孟夏景苦长，与子舟中饮。
酒行三四巡，病呕聊就寝。
仲氏又发霍，洞下忽焉甚。
汤剂不能胜，闷绝口已噤。
我呕虽未平，惊走岂遑枕。
叫号使呼医，子怪亦莫谂。
遽白何至斯，葛巾推小品。
且尤食物间，膻腥失调饪。
所饷惟猪鸡，况此乏箘蕈。
以子独无恚，未必因滑渖。
稍觉阳脉回，栗肤犹瘮瘮。
傥其遂不起，孰肯谓素禀。
吾乡千里遥，幸免成贝锦。
