瑞鹤仙（饯交代沈公雅台山寺作，继作朝中措）
宋代
赵彦端
揽垂杨细折。有别情遗爱，与君都说。文茵带琱轭。是行春来处，去年阡陌。柔桑半叶。转光风、轻扬秀麦。正人家共约，耕相借牛，社相留客。
清绝。溪山犹记，脱帽吟风，倚楼招月。东君何事，将春至，放春歇。道从今江上，一花一柳，皆想油幢瑞节。纵离愁、瘦减腰围，带金正晔。
