齐天乐
宋代
刘辰翁
感节庵此意，复不能自己，傥见中斋及之
海枯泣尽天吴泪。又涨经天河水。万古鱼龙，雷收电卷，宇宙刹那间戏。沈兰坠芷。想重整荷衣，顿惊腰细。尚有干将，冲牛射斗定何似。
成都桥动万里。叹何时重见，鹃啼人起。孤竹双清，紫荆半落，到此吟枯神瘁。对床永已。但梦绕青神，尘昏白帝。重反离骚，众醒吾独醉。
