陈谏议教子
宋代
朱熹、李幼武撰
　　宋陈谏议家有劣马，性暴，不可驭，蹄啮伤人多矣。一日，谏议入厩，不见是马，因诘仆：“彼马何以不见？”仆言为陈尧咨售之贾人矣。尧咨者，陈谏议之子也。谏议遽召子，曰：“汝为贵臣，家中左右尚不能制，贾人安能蓄之？是移祸于人也！”急命人追贾人取马，而偿其直。戒仆养之终老。时人称陈谏议有古仁之风。
