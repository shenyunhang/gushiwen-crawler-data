翠羽辞
宋代
梅尧臣
秦女乘鸾遗翠羽，落在人间与风舞。
风休不归谁作主，此郎拾取装金缕。
郎家主妇爱且怜，系向裙腰同出处。
朝来邻里偶经过，方朔邹枚争欲睹。
主人重客苦留连，急走钿车令去取。
酒巡未匝掩合扉，忽已闻归报鹦鹉。
重匀朱粉临镜台，促息不停催出户。
正抱琵琶稳系条，辊作轻雷拢作雨。
自解弹成啄木声，岂唯能写胡人语。
醉眼流波入鬓时，弦慢遨郎紧弦柱。
身柔柱涩郎力微，欲倩傍人频顾主。
主何磊落风味多，就请上宾无不许。
相疏情远谁称渠，画拨当胸客当去。
