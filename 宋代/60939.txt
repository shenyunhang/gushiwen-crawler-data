贺新郎
宋代
葛长庚
一别蓬莱馆。看桑田成海，又见松枯石烂。目断虚皇无极处，安得殿头宣唤。指归路、钧天早晚。此去罡风三万里，但九霞、渺渺青云远。望不极，空泪眼。
瑶池昔会群仙宴。此秋来、荻花枫叶，令人凄惋。满面朱尘那忍见，酒病花愁何限。知几度、春莺秋雁。从此飞神腾碧落，向清都、来往应无间。丹渐熟，骨将换。
