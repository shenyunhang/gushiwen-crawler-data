望海潮（为富枢生朝寿）
宋代
张元干
麒麟图画，貂蝉冠冕，青毯自属元勋。绿野旧游，平泉雅咏，霞舒烟卷朝昏。风月小阳春。照玳筵珠履，公子王孙。雪度崧高，影横伊水庆生申。
早梅长醉芳尊。况中兴盛际，宥密宗臣。琳馆奉祠，金瓯覆字，和羹妙手还新。光射紫微垣。看五云朝斗，千载逢辰。开取八荒寿域，一气转洪钧。
