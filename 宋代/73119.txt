谒华岳
宋代
宗泽
杨赐岳所挺，严武金天晶。
二子为时出，雇我非炳灵。
维岳镇四方，气秀天骨青。
巀嶭立千仞，力能产公卿。
降神咏崧高，谶纬仍反经。
取象到执珪，谲怪如洞冥。
平生笑穷奇，立语心自惊。
我质培塿耳，胸中固峥嵘。
谁言华岳高，我山摩玉京。
是中所包藏，丹碧参瑰琼。
平居蛰云雷，飞雨溢四溟。
此岂真有之，落笔纷纵横。
发我文物秘，象渠膏泽倾。
太华屹不摇，我山身载行。
