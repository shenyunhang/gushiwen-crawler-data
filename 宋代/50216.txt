金明春
宋代
刘弇
宝历延洪，昌辰开泰，崧岳储灵特异。贤才并、□时间出，尽一一惊人绝艺。捧乡书，气格飘飘，似阆苑神仙，参差相继。纵子墨文章，相如才调，骤觉雷声平地。
太守宾兴当此际。正瑞霭寒轻，虚堂风细。舞腰旋、飞尘仿佛，歌管递、清声嘹唳。况相将、桂籍荣登，对酒面鳞江，何妨沈醉。但管取明年，宫花重戴，共赏金明春意。
