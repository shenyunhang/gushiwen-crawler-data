措鱼儿（五羊郡圃筑壮猷堂落成）
宋代
李公昴
绕西园、粉笼千雉，镜池屏石天造。主人意匠工收拾，华屋落成闻早。输奂巧。望缥缈、五云深处移蓬岛。油幢羽葆。指貔虎长驱，鲸鲲网取，电走捷旗报。
铙吹发，回庑连屯饮犒。海山波静烟扫。纶巾萧散环珠履，春满绿杨芳草。人境好。是握穗五翁，福地无尘到。芝书在道。便整顿乾坤，经营万宇，栋国要元老。
