贺新郎（赵茶马师＿生日）
宋代
魏了翁
汉使来何许。到如今、天边又是，薰弦三度。见说山深人睡稳，细雨自催茶户。向滴博、去间看取。料得权奇空却后，指浮去、万里追风去。跨燕越，抹秦楚。
不妨且为斯人驻。正年来、忧端未歇，壮怀谁吐。顷刻阴晴千万态，怎解绸缪未雨。算此事、谁宽西顾。待洗岷峨凄怆气，为八荒、更著深长虑。间两社，辅明主。
