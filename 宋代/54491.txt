喜迁莺（癸酉岁元宵与绍兴守曹景游）
宋代
史浩
征鸿回北。正雪洗烧痕，千岩匀绿。鱼纵新漪，梅繁断岸，春到鉴湖一曲。满城绣帘珠幌，暖响聒天丝竹。渐向晚，放芙蕖千顷，交辉华烛。
贤牧。棠阴静，康阜政成，褒诏来黄屋。玉笋光寒，紫荷香润，人道此装须趣。且出催花银漏，恣饮宝觥醽醁。向明岁，看传柑归去，腰横金粟。
