满江红（刘左史光祖生日正月十日）
宋代
魏了翁
见说新来，把闲事、都齐阁束。日用处、浑无凝滞，天机纯熟。帘卷春风琴静好，庭移晓日兰芬馥。笑可曾，些子上眉头，萦心曲。
吞宇宙，船明玉。批风月，诗成轴。问人间底处，升沈荣辱。与我言兮虽我愿，不吾以也吾常足。但年年、先后放灯时，篘新醁。|<先后放灯，并谓夫人十九日生也>|
