贺新郎（代寄）
宋代
周端臣
怕听黄昏雨。到黄昏、陡顿潇潇，雨声不住。香冷罗衾愁无寐，难奈凄凄楚楚。暗试把、佳期重数。楼外一行征雁过，更偏来、撩理芳心苦。心自苦，向谁诉。
菱花憔悴羞人觑。欢红低翠黯，不似旧家眉妩。目断阳台幽梦阻，孤负朝朝暮暮。怕泪落、瑶筝慵拊。手捻梅花春又近，料人间、别有安排处。云碧袖，为君舞。
