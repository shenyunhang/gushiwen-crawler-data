前调（寿湛庐先生）
宋代
张辑
鹊喜花间晓。惜凝香、代将帘卷，海棠开早。前度登楼清啸月，吹入春风不老。后五日、花朝方到。趁舞罗衣花讯暖，捻吟髭、玉勒迎东笑。留肯往，春邮小。
庐峰青里壶天好。一千春、棋声昼永，剑光云表。绛雪骊珠看丹转，金鼎龙盘虎绕。且未可、飞仙蓬岛。河洛烟芜眠狐兔，握风雪、办此升平了。却共我，拾瑶草。
