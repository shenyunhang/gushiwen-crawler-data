贺新郎（感怀）
宋代
李南金
流落今如许。我亦三生杜牧，为秋娘著句。先自多愁多感慨，更值江南春暮。君看取、落花飞絮。也有吹来穿绣幌，有因风、飘坠随尘土。人世事，总无据。
佳人命薄君休诉。若说与、英雄心事，一生更苦。且尽樽前今日意，休记绿窗眉妩。但春到、儿家庭户。幽恨一帘烟月晓，恐明年、雁亦无寻处。浑欲倩，莺留住。
