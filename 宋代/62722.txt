沁园春（寿竹窗兄）
宋代
陈著
吾竹窗兄，吾能评者，只将竹看。是丹山佳气，胚月军茂直，嵩溪润脉，滋养清坚。雪虐霜凌，风饕雨恶，撼顿侵欺今几年。元无损，这虚心实节，却自依然。
人间。输此君贤。可曾向红尘里著鞭。称翩翩侣凤，舞依翡翠，昂昂雏鹤，立倚琅玕。动处非情，静中自韵，全得生来潇洒天。须长在，在月窗窗北，石涧东边。
