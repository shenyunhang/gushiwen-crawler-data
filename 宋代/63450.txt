金缕曲（叠韵）
宋代
刘辰翁
襟泪涔涔雨。料骚魂、水解千年、依然轻举。还看吴儿胥涛上，高出浪花几许。绝倒是、东南旗鼓。风雨蛟龙争何事，问彩丝、香粽犹存否。溪女伴，采莲语。
古人不似今人苦。漫追谈、少日风流，三三五五。谁似鄱阳鸱夷者，相望怀沙终古。待唤醒、重听金缕。尚有远游当年恨，恨南公、不见秦为楚。天又暮，黯凝伫。
