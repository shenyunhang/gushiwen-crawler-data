贺新郎（黄玉林为风月楼作，次韵以谢）
宋代
冯取洽
自顾卑栖翼。似沧洲、白鸟悠悠，静依拳石。聊寄一梯云木表，俯视霁虹千尺。乐江上、山间声色。镜样清流环样绕，笑赐湖、一曲夸唐敕。尘外趣，有谁识。
飞来妙墨痕犹湿。走盘珠流出，不火食人胸膈。三叹阳春知和寡，但觉光生虚室。何处觅、倚歌箫客。他日玉林来得否，待平分、风月供吟笔。添一友，共闲逸。
