沁园春（寿许贰车）
宋代
危稹
籍甚声名，门阑相种，文章世科。算当年瑞世，正当夏五，仙家毓德，全是春和。底事屏星，着之海峤，奈此腾骧骥足何。君知否，看飞来丹诏，径上鸾坡。
殷勤携酒相过。要滟滟浮君金叵罗。叹同心相契，古来难觅，二年同处，意总无它。如此平分，更教添个，也自清风明月多。拚沉醉，任光浮绿鬓，笑满红涡。
