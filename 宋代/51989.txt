八声甘州（正月二日作是岁闰正月十四才立春）
宋代
叶梦得
又新正过了，问东风、消息几时来。笑春工多思，留连底事，犹未轻回。应为瑶刀裁翦，容易惜花开。试向湖边望，几处寒梅。
好是绿莎新径，剩安排芳意，特地重栽。便从今追赏，莫遣暂停杯。有千株、深红浅白，倩缓歌、急管与相催。凭看取，暖烟细霭，先到高台。
