与二弟过溪至广教兰若
宋代
梅尧臣
溪水今尚浅，涉马不及鞯。
岸口出近郭，野径通平田。
行行渡小桥，决决响细泉。
万木荫古殿，一灯明象筵。
长廊颜頵碑，字体家法传。
空堂裴相真，白髯垂过咽。
名迹两不灭，岂独画与镌。
高僧凿崖腹，建阁将云连。
秘此龙鸾迹，足使臣仆虔。
修竹间长松，森卫若被坚。
是必神物护，禹穴空岁年。
饭讫过山後，井傍携名煎。
探幽偶转谷，忽视昭亭巅。
蔓草不识名，步侧时得牵。
幽禽声各异，可辨唯杜鹃。
似惊俗客来，聒聒两耳边。
弊庐隔城堞，畏暮遽言还。
道逢张罗归，鸟媒兼死悬。
遂同山梁雉，令我复喟然。
聊追一日事，书以为短篇。
