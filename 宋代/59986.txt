兰陵王（春雨）
宋代
高观国
洒虚阁。幂幂天垂似幕。春寒峭，吹断万丝，湿影和烟暗帘箔。清愁晚来觉。佳景愔愔过却。芳郊外，莺恨燕愁，不管秋千冷红索。
行云楚台约。念今古凝情，朝暮如昨。啼红湿翠春情薄。谩一犁江上，半篙堤外，勾引轻阴趁暮角。正孤绪寂寞。
斑驳。止还作。听点点檐声，沈沈春酌。只愁入夜东风恶。怕催教花放，趁将花落。冥冥烟草，梦正远，恨怎托。
