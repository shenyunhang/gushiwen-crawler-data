大风
宋代
梅尧臣
夜风昼不止，天理何可常。
正当春木荣，摆磨枝叶伤。
东皇务长养，乃值此物狂。
曷不诉於帝，斥之出远方。
风伯有罪五，孰肯进皂囊。
往时岁苦旱，救热雨欲滂。
吹之不使下，云雷遂深藏。
复摇江海波，白日沈舟航。
又卷关塞沙，千里填河隍。
拔木与退鷁，书传言已详。
今者天柔和，煦煦皆敷芳。
独尔何不仁，嚎怒事雄强。
既其背天时，诛殛固所当。
鸢鸣兼虎啸，助恶党亦昌。
