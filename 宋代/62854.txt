沁园春（同前韵再会君鼎饮，因以为别）
宋代
陈人杰
此去长安，说似交游，我来自东。向蒹葭极浦，吟篷泊雨，梧桐孤店，醉帻敧风。青市生涯，白洲活计，都在水乡鱼稻中。邮亭上，俯清流长啸，惊起虬龙。 
霅山面面迎逢。便回首旧游云水空。有连天秋草，寒烟借碧，满城霜叶，落照争红。六代蜂窠，七贤蝶梦，勾引客愁如酒浓。人间世，只醉乡堪向，休问穷通。
