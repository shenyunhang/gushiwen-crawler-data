贺新郎（生日谢寓公载酒）
宋代
魏了翁
只记来时节。又三年、朱炜过了，恰如时霎。独立薰风苍凉外，笑傍环湖花月。多少事、欲拈还辍。扶木之阴三千丈，远茫茫、无计推华发。容易过，三十八。
此身待向清尊说。似江头、泛乎不系，扁舟一叶。将我东西南北去，都任长年旋折。风不定、川云如撇。惟有君恩浑未报，又故山、猿鹤催归切。将进酒，缓歌阕。
