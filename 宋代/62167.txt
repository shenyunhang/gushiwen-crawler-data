水龙吟（和吴宪韵，且坚郁孤同游之约）
宋代
李公昴
驿飞稳驾高秋，迎人满目清新景。秋还有色，芙容照水，晨妆对镜。雪卷寒芦，字横过雁，渡浮孤艇。是骚人行处，腔风调月，香满袖、过梅岭。
断岸烟收人静。雨声干、桐疏枫冷。掀髯独笑，仙翁起舞，卧龙呼醒。近小阳春，为梅也合，迟迟鞭影。更郁孤、一笑追欢，料得坡翁首肯。
