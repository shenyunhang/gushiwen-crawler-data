摸鱼儿（寿觉非居士）
宋代
葛长庚
雨肥梅、亭台初夏。昙花开向前夜。纯阳鹤会先三日，何处神仙降驾。知得也。□□是、西山彭抗来胎化。平生性野。自倒指今年，七旬有六，使节半天下。
焚金兽，毋惜满斟玉斝。儿孙况又潇洒。公今骨相如松在，一掬精神堪画。于今且。□□炼、金丹成了为凭藉。归心莲社。便做得乃翁，年登八百，未是寿长者。
