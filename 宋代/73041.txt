和江邻几景德寺避暑
宋代
梅尧臣
垤蚁不应雨，鸣鸢不生风。
郁气若甑炊，初阳如火红。
裸肤汗交流，腯体膏将熔。
龙头费挹酌，犊鼻强遮蒙。
常畏俗物来，去避青莲宫。
广堂铺琉璃，高檐荫梧桐。
廊壁画地狱，狱具镬锯舂。
铁城何焰焰，铁床亦彤彤。
谁知炮烙死活间，传自西域黄面翁。
正类人世苦此热，声利役使亡西东。
京师贵赁几椽舍，穷煎相似聒欲聋。
屋头朝爨作饮食，枕底夕艾驱蚊虫。
宜尔近巷江夫子，赋诗特压尘土中。
