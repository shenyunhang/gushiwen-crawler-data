喜迁莺（福唐平荡海寇宴犒将士席上作）
宋代
曾觌
七闽形胜。镇南纪会府，山川交映。箫鼓喧天，绮罗盈市，不负四时风景。共喜太平无事，岂料潢池不逞。殄群丑，看一鼓雷奔，沧溟波静。
指纵诗书帅。曾到凤池，密勿陪几政。暂淹筹帏，催分战舰，总出智谋先定。想见捷书初上，尽道臣贤主圣。正图旧，听重宣丹诏，归调金鼎。
