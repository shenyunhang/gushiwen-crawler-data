水调歌头（严子文同传安道和盟鸥韵，和以谢之辛弃疾）
宋代
辛弃疾
寄我五云字，恰向酒边来。东风过尽归雁，不见客星回。闻道琐窗风月，更著诗翁杖履，合作雪堂猜。岁旱莫留客，霖雨要渠来。
短檠灯，长剑铗，欲生苔。雕弓挂无用，照影落清杯。多病关心药，小摘亲鉏菜甲，老子正须哀。夜雨北窗竹，更倩野人栽。
