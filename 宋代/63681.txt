沁园春（见王肯堂）
宋代
王奕
吾祖文中，曾于夫子，受罔极恩。有宇宙以来，春秋而后，三纲所系，万古常存。列国何时，东吴何地，十哲之中尚有言。况今也、与圣贤邦域，同一乾坤。
卑飞难傍天阍。但勃窣衔香拜圣门。要水看黄河，山登岱岳，鲁求君子，学究中原。虽有他人，不如同姓，仰止文星出禁垣。又安得，借蒙庄大瓢，酌泗水之源。
