贺新郎（和许侍郎奕韵）
宋代
魏了翁
千里楼前客。数从前、几般契分，更谁同得。尚记流莺催人去，又见莎鸡当夕。叹天运、相煎何急。幸自江山皆吾土，被南薰、吹信还相逼。临大路，控长策。
向来风月苏家笛。问天边、玉堂何似，黄冈秋色。万事无心随处好，风定一川澄碧。些个事、非公谁识。我亦年来如此意，但聪明、不及于前日。谁为我，指无极。
