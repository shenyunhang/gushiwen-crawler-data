宝鼎现（寿范著林）
宋代
陈著
著林仙叟，梦境炊得，才香还觉。回首渺，觚棱何处，云与商量浮计小。矮矮屋、半弓来闲地，也著三花两草。沸眼底、鞭风笠雨，不满茶边一笑。
寿骨奇耸神清峭。散人装、游戏尘表。帘昼永、长留雅伴，吟唾宽飞潇洒料。最好是、瑟和琴同调，眉里相看耐老。更绿草、孙枝可意，谱得家传较早。
争指画额儿儿，欢祝处、荷薰吹晓。记兰汤初试，当日风光又到。拚醵饮、任金尊倒。醉把羲娥傲。算万事、都是空花，雪柏霜松镇好。
