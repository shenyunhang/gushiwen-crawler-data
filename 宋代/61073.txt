转调二郎神（三和）
宋代
刘克庄
一筇两屦，导从比、在京差省。更不草白麻，不批黄敕，稍觉心清力省。幸有善和书堪读，何必然藜芸省。且阁起庄骚，专看老易，课程尤省。
梦境。槐阴禁苑，药翻纶省。纸裹里，有青铜钱三百，送与酒家展省。吊李白坟，挂徐君剑，零落端平同省端平乙未，李元善为都官，徐直翁为司封，余为侍右，同在南廊。仅留得、老子婆娑，怎不拂衣华省。
