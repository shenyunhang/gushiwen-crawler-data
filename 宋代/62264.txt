瑞龙吟·德清清明竞渡
宋代
吴文英
大溪面。遥望绣羽冲烟，锦梭飞练。桃花三十六陂，鲛宫睡起，娇雷乍转。 
去如箭。催趁戏旗游鼓，素澜雪溅。东风冷湿蛟腥，澹阴送昼。轻霏弄晚。 
洲上青苹生处，斗春不管，怀沙人远。残日半开一川，花影零乱。山屏醉缬，连棹东西岸。阑干倒、千红妆靥，铅香不断。傍暝疏帘卷。翠涟皱净，笙歌未散。簪柳门归懒。犹自有、玉龙黄昏吹怨。重云暗阁，春霖一片。
