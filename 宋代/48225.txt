倾杯乐（大石调）
宋代
柳永
皓月初圆，暮云飘散，分明夜色如晴昼。渐消尽、醺醺残酒。危阁回、凉生襟袖。追旧事、一饷凭阑久。如何媚容艳态，抵死孤欢偶。朝思暮想，自家空恁添清瘦。
看到头、谁与伸剖。向道我别来，为伊牵系，度岁经年，偷眼觑、也不忍觑花柳。可惜恁、好景良宵，不曾略展双眉暂开口。问甚时与你，深怜痛惜还依旧。
