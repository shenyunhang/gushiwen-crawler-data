次韵答德化尉郭功甫遂以送之
宋代
梅尧臣
江南有嘉禽，乘春弄清吭。
流音入我耳，慰惬若获贶。
朝听已孤高，暮听转幽旷。
何多燕雀群，声迹不相傍。
始闻汾阳生，文行众所谅。
独哦青山间，悼古或悲怆。
弃官不屈人，颇学陶元亮。
是时予爱之，颜采莫得望。
倏然能见过，远涉丹湖浪。
袖携一卷诗，行橐更无长。
固与俗人殊，於焉识敦尚。
嗟嗟二千石，不知子所向。
骇子发论高，万仞耸孤嶂。
又如决河湍，捧土安可障。
吾方叹环材，恨未逢良匠。
信哉骐骥驹，谁用伯乐相。
自从昔还朝，汩汩走俗状。
未尝寄子书，子言今行行。
亦似昧相知，曾非事高闶。
把笔诚不勤，强意乃为妄。
兹晨去湓城，聊以和子唱。
子辞犹瀑布，敢挹不知量。
