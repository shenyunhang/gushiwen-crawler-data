沁园春（用定轩雨余有感韵写山中之趣）
宋代
冯取洽
一雨霈然，六合全清，空无点埃。喜秋容新沐，为谁媚妩，凉蟾留照，正尔徘徊。蜡屐清游，渔蓑淡话，富贵于予何有哉。双溪上，总旧盟鸥鹭，来往无猜。
烟霞竹石松梅。更无数幽花陆续开。渐黄鸡啄黍，肥堪一著，浮蛆拍瓮，美可三杯。儿解应门，翁方索句，俗客来时莫放来。青山好，尽从今日日，闼不妨排。
