透碧霄（同前）
宋代
曹勋
阆苑喜新晴。正桂华、飘下太清。宝御凉秋，梦祥明月，天开辅盈成。宫闱女职遵慈训，见海宇仪型。奉东朝、晨夕趋承。化内外、咸知柔顺，已看彤管赋和平。
宴坤宁。香腾金猊，烟暖秘殿彩衣轻。六乐丝竹，绕云萦水，总按新声。天临帝幄，亲颁寿酒，恩意兼勤。雁行缀、宰府殊荣。愿万亿斯年，南山并永，坤厚赞尧明。
