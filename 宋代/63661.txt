贺新郎
宋代
王奕
复不淮楚，往复六千里，共赋此词，括尽山川所历之妙，真所谓兹行平生者也
有客过东鲁。自葛水、泛舟西下，帆开三楚。万里湖光磨水镜，际五老、落星烟渚。又飞过、二姑门户。彭泽柳青新旧色，望九华、依约池阳路。风雨庙，乌江羽。
蛾眉牛渚皆如故。问缘何、鲁港汀洲，江声无语。采石书生勋业在，吊锦袍、公子魂何处。流恨下、秦淮商女。多景楼头吟北固，笑平山堂里谁为主。且烂饮，琼花露。
