答宣阗司理
宋代
梅尧臣
风赋义趣深，传训或得失。
後人语虽浅，辨识犹百一。
欧阳最我知，初时且尚窒。
比以为橄榄，回甘始称述。
老於文学人，尚不即究悉。
宜乎与世士，横尔遭诟唧。
誓将默无言，负暄方抱膝。
非非孰是是，都莫答问诘。
岁暮宣参军，辞如鲍昭逸。
粲然倾明珠，褎我颇过实。
便言楚江萍，光彩侔旭日。
自惭流浪踪，不得蒿芹匹。
复为苦硬句，酬报强把笔。
