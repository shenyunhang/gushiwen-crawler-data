贺新郎（西湖）
宋代
刘德秀
雨沐秋容薄。莹湖光、琉璃千顷，浪平如削。步绕湖边佳绝处，时涌琼楼珠阁。记一一、经行皆昨。十万人家空翠里，借姮娥、玉鉴相依约。卷雾箔，飞烟幕。
天机云锦才收却。放芙蓉、岸花十里，翠红成幄。向晚买舟撑月去，笑引银汉共酌。醉欲起、骑鲸碧落。试唤坡仙哦妙句，问淡妆、此夕如何著。只云月，是梳掠。
