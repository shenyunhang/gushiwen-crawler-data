湖湘以竹车激水粳稻如云书此能仁院壁
宋代
张孝祥
象龙唤不应，竹龙起行雨。
联绵十车辐，伊轧百舟橹。
转此大法轮，救汝旱岁苦。
横江锁巨石，溅瀑叠城鼓。
神机日夜运，甘泽高下普。
老农用不知，瞬息了千亩。
抱孙带黄犊，但看翠浪舞。
余波及井臼，春玉饮酡乳。
江吴夸七蹋，足茧腰背偻。
此乐殊未知，吾归当教汝。
