摸鱼儿（别处梅）
宋代
张炎
向天涯、水流云散，依依往事非旧。西湖见说鸥飞去，知有海翁来否。风雨后。甚客里逢春，尚记花间酒。空嗟皓首。对茂苑残红，携歌占地，相趁小垂手。
归时候。花径青红尚有。好游何事诗瘦。龟蒙未肯寻幽兴，曾恋志和渔叟。吟啸久。爱如此清奇，岁晚忘年友。呼船渡口。叹西出阳关，故人何处，愁在渭城柳。
