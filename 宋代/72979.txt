一日曲
宋代
梅尧臣
妾家邓侯国，肯愧邯郸姝。
世本富缯绮，娇爱比明珠。
十五学组紃，未尝开户枢。
十六失所适，姓名倾里闾。
十七善歌舞，使君邀宴娱。
自兹著乐府，不得同罗敷。
凉温忽荏苒，屡接朝大夫。
相欢不及情，何异逢路衢。
昨日一见郎，目色曾不渝。
结爱从此笃，暂隔犹恐疏。
如何遂从宦，去涉千里途。
郎跨青骢马，妾乘白雪驹。
送郎郎未速，别妾妾仍孤。
不如水中鳞，双双依绿蒲。
不如云间鹄，两两下平湖。
鱼鸟尚有托，妾今谁与俱。
去去约春华，终朝怨日赊。
一心思杏子，便拟见梅花。
梅花几时吐，频掐栏竿数。
东风若见郎，重为歌金缕。
