天门
两汉
佚名
天门开，詄荡荡，穆并骋，以临飨。
光夜烛，德信著，灵浸鸿，长生豫。
太朱涂广，夷石为堂，饰玉梢以舞歌，体招摇若永望。
星留俞，塞陨光，照紫幄，珠烦黄。
幡比翅回集，贰双飞常羊。
月穆穆以金波，日华耀以宣明。
假清风轧忽，激长至重觞。
神裴回若留放，殣冀亲以肆章。
函蒙祉福常若期，寂谬上天知厥时。
泛泛滇滇从高斿，殷勤此路胪所求。
佻正嘉古弘以昌，休嘉砰隐溢四方。
专精厉意逝九阂，纷云六幕浮大海。
