招隐士
两汉
淮南小山
桂树丛生兮山之幽，偃蹇连蜷兮枝相缭。
山气巄嵷兮石嵯峨，溪谷崭岩兮水曾波。
猿狖群啸兮虎豹嗥，攀援桂枝兮聊淹留。
王孙游兮不归，春草生兮萋萋。
岁暮兮不自聊，蟪蛄鸣兮啾啾。
坱兮轧，山曲岪，心淹留兮恫慌忽。
罔兮沕，憭兮栗，虎豹穴。
丛薄深林兮，人上栗。
嵚岑碕礒兮，碅磳磈硊；
树轮相纠兮，林木茷骫。
青莎杂树兮，薠草靃靡；
白鹿麏麚兮，或腾或倚。
状貌崟崟兮峨峨，凄凄兮漇漇。
猕猴兮熊罴，慕类兮以悲；
攀援桂枝兮聊淹留。
虎豹斗兮熊罴咆，禽兽骇兮亡其曹。
王孙兮归来，山中兮不可以久留。
