涌金亭示同游诸君
金朝
元好问
太行元气老不死，上与左界分山河。
有如巨鳌昂头西入海，突兀已过余坡陀。
我从汾晋来，山之面目腹背皆经过。
济源盘谷非不佳，烟景独觉苏门多。
涌金亭下百泉水，海眼万古留山阿。
觱拂泺水源，渊沦晋溪波。
云雷涵鬼物，窟宅深蛟鼋。
水妃簸弄明月玑，地藏发泄天不诃。
平湖油油碧于酒，云锦十里翻风荷。
我来适与风雨会，世界三日漫兜罗。
山行不得山，北望空长哦！
今朝一洗众峰出，千鬟万臀高峨峨。
空青断石壁，微茫散烟萝。
山阳十月未摇落，翠蕤云旓相荡摩。
云烟故为出浓淡，鱼鸟似欲留婆娑。
石间仙人迹，石烂迹不磨。
仙人去不返，六龙忽蹉跎。
江山如此不一醉，拊掌笑杀孙公和。
长安城头乌尾讹，并州少年夜枕戈。
举杯为问谢安石，苍生今亦如卿何？
元子乐矣君其歌！
