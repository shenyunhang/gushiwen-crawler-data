山斋独坐赠薛内史
隋代
杨素
居山四望阻，风云竟朝夕。
深溪横古树，空岩卧幽石。
日出远岫明，鸟散空林寂。
兰庭动幽气，竹室生虚白。
落花入户飞，细草当阶积。
桂酒徒盈樽，故人不在席。
日落山之幽，临风望羽客。
岩壑澄清景，景清岩壑深。
白云飞暮色，绿水激清音。
涧户散余彩，山窗凝宿阴。
花草共萦映，树石相陵临。
独坐对陈榻，无客有鸣琴。
寂寂幽山里，谁知无闷心。
